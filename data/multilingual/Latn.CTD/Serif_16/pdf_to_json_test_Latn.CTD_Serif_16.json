{
    "MetaData": {
        "Author": null,
        "Creation_Date": 1581467723,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "6a3f42b009476a05ad10a71cad16c729",
            "Index": 0,
            "Label": "1",
            "Size": [
                595.0,
                842.0
            ],
            "Text": "Leitung gambup vannuai Mihingte’ Thuneihnate Tangkokhiatna\nThumapi\nLeitung mihing innkuan khempeuh in pianpih thupitna leh liangko kikim a\nthuneihnate aneih uh ciaptehsakna in mi khempeuh ii suahtakna, diktatna leh leitung\nah kilemna ii abulpi ahihmah bang in,\nMihing thuneihnate thulimsim saklo-in simmawhbawl sakna hangin mite\nlungsimtawng sukha in thangpaihna tawh ngongtatna piangsak ahih manin, suakta\ntakin thu gentheihna ding, upna leh kimuanna neih theih nading, lauthawnna leh\ngiautauna omlo a nuntak theihna apiangsak leitung khat hong suah zawh nading in\nmikim ii lunggulh pen hi ci-in kipulak khiata ahihmah bang in,\nMi khatpeuh in bangmah thukhuallo a, gitlohna leh zawhthawhbawlna tawh ki-ukna a\ndeihloh manin atawpkhakna ah thauvui thautang tawh lehdona apian loh nading in\nupadi khutletna tawh hut zawh ding akisam ahihmah bang in,\nGam khat leh khat kilawmtatna leh ki-itna khantoh semsem nading akisam ahihmah\nbang in,\nLeitung gambup Kipawlna ah a lut mipite in mihingte’ thuneihna abulpite ahizong in,\nmihingte thupitna leh manphatna ahizong in, pasal leh numei liangko kikim a\nthuneihna thupi lak in Kithukimnalai sungah akipsak khit ban-ah tangpi nuntakna\nmanawt zawh nading leh suakta zawtham a nuntakzia khaisan zawh nading thupi kisa\nahihmah bang in,\nLeitung Kipawlna gamte in Leitung gambup Kipawlna tawh mapang khawm in leitung\ngambup vannuai mihingte thuneihna leh suahtakna bulphuh kawm in lapsang zawh\nnading thupi lak-in sepzawh nading kiciamsa ciat ahihmah bang in,\nHih kiciamna tangtunsak zawh nading in hih thuneihna leh suahtakna teltheih leh\nlaksiam ciatna in athupi pen ahihman in,\nTu in\nLeitung Kipawlna Khawmpi in\nhih\nKhuavannuai Mihingte Thuneihna\nTangkona ah\nmikhempeuh in kipawlna kim in lungsimtawng ciat-ah guang in leitung gam\nkhempeuh ah tua thuneihna leh suahtaknate thupilak zahtak tekin, thu kihilhsawnna\ntawh hanciam ciatni cih ahizong in, leitungbup a kipawl gamte ah amau gam ciat ah a\nuk thuneite i ukna gamsungah om tangpi tangtate kiangah tua thute a tangzaitak leh\nlawhcing takin sangin zuihciat nading in hanciam ciatni ci-in deihsakna tawh akipawl\ngam khempeuh tungah hih khuavannuai thu tangkona pen gamkip leh mikim in\nakibanga zatciat theih nadingin tu-in hong tangko khia ahi hi.\nThu 1\nMihingte khempeuh in thupitak leh thuneihna tawh suakta tak leh akibang in kipiang\nciat ahi hi. Asia leh apha khentel thei thungaihsutna nei ciat uh ahihman in khat leh"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "9da2274caefa6bead81b9738aa9b2585",
            "Index": 1,
            "Label": "2",
            "Size": [
                595.0,
                842.0
            ],
            "Text": "khat sanggam unau lungsim tawh kithuah khop ding hi.\nThu 2\nMikim in Mihingte thuneihna leh suahtakna ah hih Thupulakkhiatna sung ah a om\nbangin thunei thei kim ciat hi. Minam hang, ci leh sa hang, numei pasal hang,\nkampau hang, biakna hang, gam ki-ukna thu paizia leh lungsim puakzia hang, gam mi\nahihkeileh pianna puahna hang, neih leh lam hang, beh leh phung hang leh adang\nnuntakzia hang ahizong in kideidanna om sak loh ding hi.\nTuaban-ah agam uh ki-ukna dan hang, thukhenzia hang, leitung gamte lak ah aniam\nasanna bulphuhna hang, a gam uh in ukna aana neihna ah asuakta gam hihna hang,\nmidangte ukna hang, amau leh amau ki-uk khalo gam hihna hangin ahihkeileh adang\npaulam in kideidanna om sak lo ding hi.\nThu 3\nMikim in nuntak na ah, zalen suahtakna leh bittak in lungmuan theihna ding nei thei\nciat hi.\nThu 4\nAkuamahpeuh sila saltang ahihkeileh sawltak ding in omsak lo-in, sal leh sal kizuakna\nnamkimte kikham hi.\nThu 5\nAkuamahpeuh bawlsiatna leh khelbawl a, mihing dan ahilo vangkiamsak zah dong a\nkibawlna leh dan kipiaknate kizanglo hi.\nThu 6\nMikim in upadi vai khempeuh ah mihing khat hihna bang a theihpihna nei ciat hi.\nThu 7\nMikhempeuh in upadi vai ah akikim ban uah, upadi in huamkim in hutna ah kideidan\nselo ding hi. Hih tangko thukimna sungah a om thute deidan a palsatna leh deidan\nsak thei hasuannate a omloh nading in upadi in humbit ding hi.\nThu 8\nGam ki-ukna thubullet sung leh adang upadi khatpeuh sungah akikoihsa mikim\nthuneihna bulpite apalsatna hangin apiang supna baina athuakte in a gam sung uah\naana nei thukhen zumpi in acingtak phatuam sakna pia ding hi.\nThu 9\nAkuamahpeuh athu omlopi in kimat kihen mawkmawkna leh gamsung pan hawlkhiat\nthuak sak mawkmawk cih om theilo ding hi.\nThu 10\nMikim in thuneihna, vaipuakte sepna leh khialhna hanga thubawlna a thuak khakna\nah thu khensatna ding a kisap ciangin mimai enlo a, a diktat leh aana nei thukhen\nzum ah mipite mai-ah thusitna nei in thu kikhensat sak ding hi."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "0ef09e10515e240b0fd4b6923f67766c",
            "Index": 2,
            "Label": "3",
            "Size": [
                595.0,
                842.0
            ],
            "Text": "Thu 11\nMipi mai-ah upadi om bangin thu kisit in mawhtatak hi cih akiciat masiah amah leh\namah kihut theihna akim in nei ahihman in akuamah peuh mawhneilo in kingaihsun\nphot ding hi\nMi khat peuh agam uh upadi leh leitung gamte upadi tawh ahizong in mawhsak\nhuailo thu ahihkei nakleh thulimsim saklo a thukhensat sak mawkmawk cih om theilo\nding hi. Amawh leh zong tua thu apian hun laitak a om zah danpiakna ding sang a\nkilawmlo leh a gikzaw in dan pialo ding hi.\nThu 12\nAkuamahpeuh ii aituam vai, a innkuanpih vai, a inn a lo vai leh laikhak kizopna vaite\nah ut thu mawkmawk tawh a thu omlopi in kinawngkai sak loding hi. Ama minsiat\npuamsiat nading in zong kibuluh thei mawkmawk lo hi. Tua bang a kinawngkai sakna\nleh kibuluhnate upadi tawh kikhaam ding hi.\nThu 13\nMikim in amau gamsung ah utna mun peuhpeuh ah lal thei, teeng thei hi.\nMikim in ama gam leh gam khat pepeuh pan lal khia thei, a gam uh zuankik thei hi.\nThu 14\nMikim in genthei bawlsiatna a thuakkhak loh nading in gam dang khat peuhpeuh ah\nsutpom thei hi.\nGam-ukna vaihang tawh ahilo thu leh leitung gambup kipawlna i ngimna leh\nthubulphuhte palsatna tawh a piang thute ah atung a thuneihnate kizang khalo ding\nhi.\nThu 15\nMikhempeuh in gam khat teitei ii gammi khat suah theihna nei hi.\nAkua peuhmah a gammi suahna leh a gammi suahna kheltheihna thu kinial theilo\nding hi.\nThu 16\nAkum cingsa pasalte leh numeite in a minam hang, a gammi hihna hang, ahihkeileh\nbiakna hang tawh ciangtan paulap zong selo-in kiteeng thei, inn leh lo suang thei hi\nKitenna, kiten hun sung leh kikhen kibalna thu ah zong akikim in thuneihna nei uhi.\nKiten a sawm tegel ii utna leh lungkimna bek mah tawh kiteeng ding uhi.\nInnkuan in mihingte nuntak khuasakna ah abulpi pen hi a, a khua a tui leh kumpite ii\nhutna leh venna ngah ding hi.\nThu 17\nMikim in a mimal in ahizong in midangte tawh kipawl in ahizong in neih leh lam nei\nthei hi.\nKuama neihsa kisutkhia mawkmawk theilo hi."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a32b1ec9eebeafd9ed55faa551861a41",
            "Index": 3,
            "Label": "4",
            "Size": [
                595.0,
                842.0
            ],
            "Text": "Thu 18\nMikim in suakta takin thu ngaihsun thei, lungngai thei, suaktatak a upna leh biakna\nnei thei hi. Hih thuneihna ah ama biakna, upna leh a suahtakna ah a ut bangbang in\nkheel thei hi Amah guak ahihkeileh veeng leh paam, innsak innnkhang tawh kipawl in\nmipi mai ah aituam in ama biakna leh upna bangin suakta tak in pulak thei, genkhia\nthei, hilh thei, zui thei, bia thei leh zang thei hi.\nThu 19\nMikim in suakta takin lungsim geel a ngaihsutna leh thugen khiat theihna nei hi.Tua\nthuneihna sungah kuamah kinawngkaisak lo-in upmawh sansat theihna ah a gam a lei\nkikhen lo-in thu leh la, kan thei, sang thei, puaksawn thei hi.\nThu 20\nMikim in lungmuang suakta takin kituahkhawm thei leh kipawlkhawm thei hi.\nAkuamah peuh kipawlna khat ah lut dingin hahtang in kisawl theilo hi.\nThu 21\nMikhempeuh in amau gam kumpi sungah tangtak in amah tektek in ahihkeileh zong\nama teel taangmi khat peuhpeuh tung tawn in kizom thei hi.\nMikim in amau gam kumpina sepna ah akibang in lut theihna nei hi.\nMipi’ deihna in kumpite aana neihna abulpi hi. Tua mipi deihna pen ahun hun a\nkiteelna tatak tawh kilangsak ding hi. Kiteelna ah zong mikim in akilanglo in me pia\nsak ahihkeileh tua tawh akibang leh suakta lungkim tak in me pia ding hi.\nThu 22\nMikim in khua leh tui khat a teen khopna sungah kihel ahihmah bangin khua leh tui\nhumbit muanhuaina a neih khit banah a gam i hanciamna ahizong in, leitung gamte\npanpihna tawh ahizong in, a gam i neih leh lam leh kilamzia tawh kizawitawn in a ma\nvaang neihna leh gamtat luheek zia suaktatak in a khantoh nading in omloh pelmawh\nakisam ahi neihna, mipi omdan leh ngeina lam thuneihnate avek in zeek thei hi.\nThu 23\nMikim in na sep ciat theihna, nasep ding deihteel theihna, akilawm akituak leh anopci\nnasepna mun ngahna leh nasep neilo ahih khakloh nading in humbitna nei hi.\nMikim in kideidanna omlo in akibang nasepna ah a thaman kikim ding hi.\nNa a sem khempeuh in amah leh a innkuanpihte aading in mihing khat ii vangneihna\ntawh kituak in neek leh dawn a cingtakzo sak sep thaman a kilawm zah in a ngah\ntheih ban-ah a kisamlaite ah zong mite panpihna ngah thei lai hi.\nMikim in ama ngah dingte a vaan ding in nasemte kipawl khopna neihna ah kihel in\nkizom ding hi\nThu 24\nMikim in a kilawm zah tawh kituak in a nai ciangtan zah nasep sep hun a neih theih\nciat ban-ah a hun hun in khasum tawh awl hun leh tawlngak hun zong nei thei hi."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "e9722d1cac283549f00ec8c893373c06",
            "Index": 4,
            "Label": "5",
            "Size": [
                595.0,
                842.0
            ],
            "Text": "Thu 25\nMikim in amah leh a innkuan pihte tawh cidam lungnuam a nuntak nopsak theih\nnading, annek tuidawn, silh leh teen, inn leh lo, zatui zaha tawh kikep nading leh khat\nleh khat kilunghimawhna tawh nuntak nuam khat ngah thei hi. Tua ban-ah ama’ ut\nthu a hilo in nasep a neih loh ciang, a cidam loh ciang, a hat nawnloh ciang, a meigon\nciang, teek leh guai hun ciang ahihkeileh amah leh amah akikepzawh nawnloh ciang,\nanneek tuidawn a giautau ciangin zong kitasam tuan hetlo in a lungmuan theih ding\nkul hi.\nNauneih nupi hun leh naupangte in kep leh khoi akisap phat laitak hun in huh ding\nkisam phadiak hi. Ngeina bang a kiteen kigiahna pan ahizong in, kitenna omlopi in\nahizong in a piang naupang khempeuh in mite’ don leh kepna ngah ding hi.\nThu 26\nMikim in pilsinna nei thei ding hi. Pilsinna ah atawm pen in laisin ding patcilna leh\nabulpi lam-ah akhawnkhong in sin thei hi. Patcilna primary sang ciang peuhmah pello\na mikim in pilna kisinsak ding hi. Siamsil sinna leh nuntak kivaakna ding pilsinna pen\na ut peuh in sin in, a tansang lam pilsinna ahihleh apilna uh tawh kizui in sin thei kim\nding hi.\nPilsinna in mihingte omzia a huamkim in a khangtosak ahih ban-ah mihingte\nthuneihnate leh suahtakna bulpite thupilaak in thapiak sawn nading ahi hi. Pilsinna in\ngam khempeuh ah, minam phung leh tang ahihkeileh biakna pawlte ah khat leh khat\nkitheihsiamna, kithuak siamna leh ki-it kingaihna a piangsak hi ding hi.Tua ban-ah\nkilemna leh daihna a om tawntung zawh nading in leitung gambup kipawlna in a\nvaihawmna ah zong panpih thapiakna hiding hi.\nNu leh Pa te’n atate un bang pilsinna lam sinsak huai hiam cih a teelsak masa thei ahi\nuhi.\nThu 27\nMikim in amau khua leh tui ciat ah a zat ngeinate ah nuamtak in bual in, lasak leh\nlaamna ah nuamsa in, natethu pilsinna lam ah zong a mainawtna leh a hamphat\nlawhna teng a tangkha thei hiding hi.\nMikim in natethu pilna pan hitaleh, lailam nasep pilna pan hitaleh, lasak leh laam\nsiamna pan hitaleh, amah tektek ii pilna leh siamna tawh a sepkhiatna leh a\nmatutpihna hangin min neihna leh met ngahnate tang thei hi.\nThu 28\nMikim in hih tangkona laipi sungah kihel thuneihna leh suahtaknate a tangtun sak\nnading in amau sung leh leitung dong in thupiak sawlna ah lawhcing sak ding hi.\nThu 29\nMikim in ama pianzia noptak leh a picing sak thei pen ahi ama omna khua leh tui\ntungah vaipuakna tavuan a nei hi.\nAma thuneihna leh suahtakna thute a zat ciangin mikim in midangte thuneihna zong\ntheihsak a, thukhualna tawh ahizong in, democracy nuntak paizia a zang khuasakna\nmunte ah gamtat hoih nading, mipite paidan siamna leh phattuam nading a piangsak\nzo ahih nading in upadi tawh akiphalzah ciang bek zang ding hi."
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7d15add9bbc3fe135a8040f97a5ac844",
            "Index": 5,
            "Label": "6",
            "Size": [
                595.0,
                842.0
            ],
            "Text": "Tua akilawmzah phalna leh suahtaknate pen Gam khempeuh Kipawlna ii ngimna leh\nthubullette tawh kilehbulh in zang ngeilo ding hi.\nThu 30\nHih thutangkona sungah akihel thuneihna leh suahtakna a siat theih nading ngimna\ntawh gam khat ading in hitaleh, mi pawlkhat ading in hitaleh, milip ading in hitaleh,\nkihel in sem thei lel hi ci-in deihkaih in khia theilo ding hi."
        }
    }
}
