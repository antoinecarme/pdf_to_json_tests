{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467651,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Leitung gambup vannuai Mihingte’ Thuneihnate Tangkokhiatna\nThumapi\nLeitung mihing innkuan khempeuh in pianpih thupitna leh liangko kikim a thuneihnate aneih uh\nciaptehsakna in mi khempeuh ii suahtakna, diktatna leh leitung ah kilemna ii abulpi ahihmah\nbang in,\nMihing thuneihnate thulimsim saklo-in simmawhbawl sakna hangin mite lungsimtawng sukha in\nthangpaihna tawh ngongtatna piangsak ahih manin, suakta takin thu gentheihna ding, upna leh\nkimuanna neih theih nading, lauthawnna leh giautauna omlo a nuntak theihna apiangsak leitung\nkhat hong suah zawh nading in mikim ii lunggulh pen hi ci-in kipulak khiata ahihmah bang in,\nMi khatpeuh in bangmah thukhuallo a, gitlohna leh zawhthawhbawlna tawh ki-ukna a deihloh manin\natawpkhakna ah thauvui thautang tawh lehdona apian loh nading in upadi khutletna tawh hut zawh\nding akisam ahihmah bang in,\nGam khat leh khat kilawmtatna leh ki-itna khantoh semsem nading akisam ahihmah bang in,\nLeitung gambup Kipawlna ah a lut mipite in mihingte’ thuneihna abulpite ahizong in, mihingte\nthupitna leh manphatna ahizong in, pasal leh numei liangko kikim a thuneihna thupi lak in\nKithukimnalai sungah akipsak khit ban-ah tangpi nuntakna manawt zawh nading leh suakta zawtham\na nuntakzia khaisan zawh nading thupi kisa ahihmah bang in,\nLeitung Kipawlna gamte in Leitung gambup Kipawlna tawh mapang khawm in leitung gambup vannuai\nmihingte thuneihna leh suahtakna bulphuh kawm in lapsang zawh nading thupi lak-in sepzawh\nnading kiciamsa ciat ahihmah bang in,\nHih kiciamna tangtunsak zawh nading in hih thuneihna leh suahtakna teltheih leh laksiam ciatna\nin athupi pen ahihman in,\nTu in\nLeitung Kipawlna Khawmpi in\nhih\nKhuavannuai Mihingte Thuneihna\nTangkona ah\nmikhempeuh in kipawlna kim in lungsimtawng ciat-ah guang in leitung gam khempeuh ah tua\nthuneihna leh suahtaknate thupilak zahtak tekin, thu kihilhsawnna tawh hanciam ciatni cih\nahizong in, leitungbup a kipawl gamte ah amau gam ciat ah a uk thuneite i ukna gamsungah om\ntangpi tangtate kiangah tua thute a tangzaitak leh lawhcing takin sangin zuihciat nading in\nhanciam ciatni ci-in deihsakna tawh akipawl gam khempeuh tungah hih khuavannuai thu tangkona\npen gamkip leh mikim in akibanga zatciat theih nadingin tu-in hong tangko khia ahi hi.\nThu 1\nMihingte khempeuh in thupitak leh thuneihna tawh suakta tak leh akibang in kipiang ciat ahi hi.\nAsia leh apha khentel thei thungaihsutna nei ciat uh ahihman in khat leh khat sanggam unau\nlungsim tawh kithuah khop ding hi.\nThu 2\nMikim in Mihingte thuneihna leh suahtakna ah hih Thupulakkhiatna sung ah a om bangin thunei\nthei kim ciat hi. Minam hang, ci leh sa hang, numei pasal hang, kampau hang, biakna hang, gam\nki-ukna thu paizia leh lungsim puakzia hang, gam mi ahihkeileh pianna puahna hang, neih leh lam\nhang, beh leh phung hang leh adang nuntakzia hang ahizong in kideidanna om sak loh ding hi.\nTuaban-ah agam uh ki-ukna dan hang, thukhenzia hang, leitung gamte lak ah aniam asanna\nbulphuhna hang, a gam uh in ukna aana neihna ah asuakta gam hihna hang, midangte ukna hang,\namau leh amau ki-uk khalo gam hihna hangin ahihkeileh adang paulam in kideidanna om sak lo ding\nhi.\nThu 3\nMikim in nuntak na ah, zalen suahtakna leh bittak in lungmuan theihna ding nei thei ciat hi.\nThu 4\nAkuamahpeuh sila saltang ahihkeileh sawltak ding in omsak lo-in, sal leh sal kizuakna namkimte\nkikham hi.",
            "Image": "6128300c284f9d8502d8257dd2f1dda2"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Thu 5\nAkuamahpeuh bawlsiatna leh khelbawl a, mihing dan ahilo vangkiamsak zah dong a kibawlna leh dan\nkipiaknate kizanglo hi.\nThu 6\nMikim in upadi vai khempeuh ah mihing khat hihna bang a theihpihna nei ciat hi.\nThu 7\nMikhempeuh in upadi vai ah akikim ban uah, upadi in huamkim in hutna ah kideidan selo ding hi.\nHih tangko thukimna sungah a om thute deidan a palsatna leh deidan sak thei hasuannate a omloh\nnading in upadi in humbit ding hi.\nThu 8\nGam ki-ukna thubullet sung leh adang upadi khatpeuh sungah akikoihsa mikim thuneihna bulpite\napalsatna hangin apiang supna baina athuakte in a gam sung uah aana nei thukhen zumpi in\nacingtak phatuam sakna pia ding hi.\nThu 9\nAkuamahpeuh athu omlopi in kimat kihen mawkmawkna leh gamsung pan hawlkhiat thuak sak mawkmawk\ncih om theilo ding hi.\nThu 10\nMikim in thuneihna, vaipuakte sepna leh khialhna hanga thubawlna a thuak khakna ah thu\nkhensatna ding a kisap ciangin mimai enlo a, a diktat leh aana nei thukhen zum ah mipite mai-ah\nthusitna nei in thu kikhensat sak ding hi.\nThu 11\nMipi mai-ah upadi om bangin thu kisit in mawhtatak hi cih akiciat masiah amah leh amah kihut\ntheihna akim in nei ahihman in akuamah peuh mawhneilo in kingaihsun phot ding hi\nMi khat peuh agam uh upadi leh leitung gamte upadi tawh ahizong in mawhsak huailo thu ahihkei\nnakleh thulimsim saklo a thukhensat sak mawkmawk cih om theilo ding hi. Amawh leh zong tua thu\napian hun laitak a om zah danpiakna ding sang a kilawmlo leh a gikzaw in dan pialo ding hi.\nThu 12\nAkuamahpeuh ii aituam vai, a innkuanpih vai, a inn a lo vai leh laikhak kizopna vaite ah ut thu\nmawkmawk tawh a thu omlopi in kinawngkai sak loding hi. Ama minsiat puamsiat nading in zong\nkibuluh thei mawkmawk lo hi. Tua bang a kinawngkai sakna leh kibuluhnate upadi tawh kikhaam\nding hi.\nThu 13\nMikim in amau gamsung ah utna mun peuhpeuh ah lal thei, teeng thei hi.\nMikim in ama gam leh gam khat pepeuh pan lal khia thei, a gam uh zuankik thei hi.\nThu 14\nMikim in genthei bawlsiatna a thuakkhak loh nading in gam dang khat peuhpeuh ah sutpom thei hi.\nGam-ukna vaihang tawh ahilo thu leh leitung gambup kipawlna i ngimna leh thubulphuhte palsatna\ntawh a piang thute ah atung a thuneihnate kizang khalo ding hi.\nThu 15\nMikhempeuh in gam khat teitei ii gammi khat suah theihna nei hi.\nAkua peuhmah a gammi suahna leh a gammi suahna kheltheihna thu kinial theilo ding hi.\nThu 16\nAkum cingsa pasalte leh numeite in a minam hang, a gammi hihna hang, ahihkeileh biakna hang\ntawh ciangtan paulap zong selo-in kiteeng thei, inn leh lo suang thei hi Kitenna, kiten hun\nsung leh kikhen kibalna thu ah zong akikim in thuneihna nei uhi.\nKiten a sawm tegel ii utna leh lungkimna bek mah tawh kiteeng ding uhi.\nInnkuan in mihingte nuntak khuasakna ah abulpi pen hi a, a khua a tui leh kumpite ii hutna leh",
            "Image": "c7ce119ab0593998cbba471ae3bdaf04"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "venna ngah ding hi.\nThu 17\nMikim in a mimal in ahizong in midangte tawh kipawl in ahizong in neih leh lam nei thei hi.\nKuama neihsa kisutkhia mawkmawk theilo hi.\nThu 18\nMikim in suakta takin thu ngaihsun thei, lungngai thei, suaktatak a upna leh biakna nei thei\nhi. Hih thuneihna ah ama biakna, upna leh a suahtakna ah a ut bangbang in kheel thei hi Amah\nguak ahihkeileh veeng leh paam, innsak innnkhang tawh kipawl in mipi mai ah aituam in ama\nbiakna leh upna bangin suakta tak in pulak thei, genkhia thei, hilh thei, zui thei, bia thei\nleh zang thei hi.\nThu 19\nMikim in suakta takin lungsim geel a ngaihsutna leh thugen khiat theihna nei hi.Tua thuneihna\nsungah kuamah kinawngkaisak lo-in upmawh sansat theihna ah a gam a lei kikhen lo-in thu leh la,\nkan thei, sang thei, puaksawn thei hi.\nThu 20\nMikim in lungmuang suakta takin kituahkhawm thei leh kipawlkhawm thei hi.\nAkuamah peuh kipawlna khat ah lut dingin hahtang in kisawl theilo hi.\nThu 21\nMikhempeuh in amau gam kumpi sungah tangtak in amah tektek in ahihkeileh zong ama teel taangmi\nkhat peuhpeuh tung tawn in kizom thei hi.\nMikim in amau gam kumpina sepna ah akibang in lut theihna nei hi.\nMipi’ deihna in kumpite aana neihna abulpi hi. Tua mipi deihna pen ahun hun a kiteelna tatak\ntawh kilangsak ding hi. Kiteelna ah zong mikim in akilanglo in me pia sak ahihkeileh tua tawh\nakibang leh suakta lungkim tak in me pia ding hi.\nThu 22\nMikim in khua leh tui khat a teen khopna sungah kihel ahihmah bangin khua leh tui humbit\nmuanhuaina a neih khit banah a gam i hanciamna ahizong in, leitung gamte panpihna tawh ahizong\nin, a gam i neih leh lam leh kilamzia tawh kizawitawn in a ma vaang neihna leh gamtat luheek\nzia suaktatak in a khantoh nading in omloh pelmawh akisam ahi neihna, mipi omdan leh ngeina lam\nthuneihnate avek in zeek thei hi.\nThu 23\nMikim in na sep ciat theihna, nasep ding deihteel theihna, akilawm akituak leh anopci nasepna\nmun ngahna leh nasep neilo ahih khakloh nading in humbitna nei hi.\nMikim in kideidanna omlo in akibang nasepna ah a thaman kikim ding hi.\nNa a sem khempeuh in amah leh a innkuanpihte aading in mihing khat ii vangneihna tawh kituak in\nneek leh dawn a cingtakzo sak sep thaman a kilawm zah in a ngah theih ban-ah a kisamlaite ah\nzong mite panpihna ngah thei lai hi.\nMikim in ama ngah dingte a vaan ding in nasemte kipawl khopna neihna ah kihel in kizom ding hi\nThu 24\nMikim in a kilawm zah tawh kituak in a nai ciangtan zah nasep sep hun a neih theih ciat ban-ah\na hun hun in khasum tawh awl hun leh tawlngak hun zong nei thei hi.\nThu 25\nMikim in amah leh a innkuan pihte tawh cidam lungnuam a nuntak nopsak theih nading, annek\ntuidawn, silh leh teen, inn leh lo, zatui zaha tawh kikep nading leh khat leh khat\nkilunghimawhna tawh nuntak nuam khat ngah thei hi. Tua ban-ah ama’ ut thu a hilo in nasep a\nneih loh ciang, a cidam loh ciang, a hat nawnloh ciang, a meigon ciang, teek leh guai hun ciang\nahihkeileh amah leh amah akikepzawh nawnloh ciang, anneek tuidawn a giautau ciangin zong\nkitasam tuan hetlo in a lungmuan theih ding kul hi.\nNauneih nupi hun leh naupangte in kep leh khoi akisap phat laitak hun in huh ding kisam phadiak",
            "Image": "789a87eac5f84315c794bab5e85a34ba"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "hi. Ngeina bang a kiteen kigiahna pan ahizong in, kitenna omlopi in ahizong in a piang naupang\nkhempeuh in mite’ don leh kepna ngah ding hi.\nThu 26\nMikim in pilsinna nei thei ding hi. Pilsinna ah atawm pen in laisin ding patcilna leh abulpi\nlam-ah akhawnkhong in sin thei hi. Patcilna primary sang ciang peuhmah pello a mikim in pilna\nkisinsak ding hi. Siamsil sinna leh nuntak kivaakna ding pilsinna pen a ut peuh in sin in, a\ntansang lam pilsinna ahihleh apilna uh tawh kizui in sin thei kim ding hi.\nPilsinna in mihingte omzia a huamkim in a khangtosak ahih ban-ah mihingte thuneihnate leh\nsuahtakna bulpite thupilaak in thapiak sawn nading ahi hi. Pilsinna in gam khempeuh ah, minam\nphung leh tang ahihkeileh biakna pawlte ah khat leh khat kitheihsiamna, kithuak siamna leh ki-\nit kingaihna a piangsak hi ding hi.Tua ban-ah kilemna leh daihna a om tawntung zawh nading in\nleitung gambup kipawlna in a vaihawmna ah zong panpih thapiakna hiding hi.\nNu leh Pa te’n atate un bang pilsinna lam sinsak huai hiam cih a teelsak masa thei ahi uhi.\nThu 27\nMikim in amau khua leh tui ciat ah a zat ngeinate ah nuamtak in bual in, lasak leh laamna ah\nnuamsa in, natethu pilsinna lam ah zong a mainawtna leh a hamphat lawhna teng a tangkha thei\nhiding hi.\nMikim in natethu pilna pan hitaleh, lailam nasep pilna pan hitaleh, lasak leh laam siamna pan\nhitaleh, amah tektek ii pilna leh siamna tawh a sepkhiatna leh a matutpihna hangin min neihna\nleh met ngahnate tang thei hi.\nThu 28\nMikim in hih tangkona laipi sungah kihel thuneihna leh suahtaknate a tangtun sak nading in amau\nsung leh leitung dong in thupiak sawlna ah lawhcing sak ding hi.\nThu 29\nMikim in ama pianzia noptak leh a picing sak thei pen ahi ama omna khua leh tui tungah\nvaipuakna tavuan a nei hi.\nAma thuneihna leh suahtakna thute a zat ciangin mikim in midangte thuneihna zong theihsak a,\nthukhualna tawh ahizong in, democracy nuntak paizia a zang khuasakna munte ah gamtat hoih\nnading, mipite paidan siamna leh phattuam nading a piangsak zo ahih nading in upadi tawh\nakiphalzah ciang bek zang ding hi.\nTua akilawmzah phalna leh suahtaknate pen Gam khempeuh Kipawlna ii ngimna leh thubullette tawh\nkilehbulh in zang ngeilo ding hi.\nThu 30\nHih thutangkona sungah akihel thuneihna leh suahtakna a siat theih nading ngimna tawh gam khat\nading in hitaleh, mi pawlkhat ading in hitaleh, milip ading in hitaleh, kihel in sem thei lel\nhi ci-in deihkaih in khia theilo ding hi.",
            "Image": "1ef50935e3ff1d07e47827c6d67b93df"
        }
    }
}
