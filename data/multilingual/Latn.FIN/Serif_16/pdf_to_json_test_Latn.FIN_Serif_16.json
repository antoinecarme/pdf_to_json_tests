{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467992,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Yhdistyneiden kansakuntien kolmas yleiskokous hyv\u00e4ksyi ja julkisti ihmisoikeuksien\nyleismaailmallisen julistuksen joulukuun 10. p\u00e4iv\u00e4n\u00e4 1948. Julistuksen hyv\u00e4ksymisen\npuolesta \u00e4\u00e4nesti 48 maata. Mik\u00e4\u00e4n maa ei \u00e4\u00e4nest\u00e4nyt vastaan. Kahdeksan maata\npid\u00e4ttyi \u00e4\u00e4nest\u00e4m\u00e4st\u00e4.\nV\u00e4litt\u00f6m\u00e4sti t\u00e4m\u00e4n historiallisen tapahtuman j\u00e4lkeen yleiskokous kehotti kaikkia\nj\u00e4senmaita julkaisemaan julistuksen tekstin. Niit\u00e4 pyydettiin \"levitt\u00e4m\u00e4\u00e4n ja\ntekem\u00e4\u00e4n sit\u00e4 tunnetuksi, lukemaan ja selitt\u00e4m\u00e4\u00e4n sit\u00e4 ennen kaikkea kouluissa ja\nmuissa oppilaitoksissa eri maiden ja alueiden poliittisista oloista riippumatta\".\nJulistuksen virallinen teksti on saatavissa YK:n kuudella virallisella kielell\u00e4: arabiaksi,\nenglanniksi, espanjaksi, kiinaksi, ranskaksi ja ven\u00e4j\u00e4ksi. My\u00f6s monet YK:n j\u00e4senmaat\novat noudattaneet yleiskokouksen kehotusta ja k\u00e4\u00e4nt\u00e4neet julistuksen omalle\nkielelleen. Seuraavilla sivuilla oleva k\u00e4\u00e4nn\u00f6s on Suomen hallituksen vahvistama.\nJulistuksen ilmaiskappaleita on saatavana YK:n K\u00f6\u00f6penhaminassa sijaitsevasta\npohjoismaisesta tiedotustoimistosta YK:n virallisilla kielill\u00e4, pohjoismaisilla kielill\u00e4 ja\nrajallinen m\u00e4\u00e4r\u00e4 muilla kielill\u00e4.\nIHMISOIKEUKSIEN YLEISMAAILMALLINEN JULISTUS\nJOHDANTO\nKun ihmiskunnan kaikkien j\u00e4senten luonnollisen arvon ja heid\u00e4n yht\u00e4l\u00e4isten ja\nluovuttamattomien oikeuksiensa tunnustaminen on vapauden, oikeudenmukaisuuden\nja rauhan perustana maailmassa,\nkun ihmisoikeuksia on v\u00e4heksytty tai ne on j\u00e4tetty huomiota vaille, on tapahtunut\nraakalaistekoja, jotka ovat j\u00e4rkytt\u00e4neet ihmiskunnan omaatuntoa, ja kun kansojen\nkorkeimmaksi p\u00e4\u00e4m\u00e4\u00e4r\u00e4ksi on julistettu sellaisen maailman luominen, miss\u00e4 ihmiset\nvoivat vapaasti nauttia sanan ja uskon vapautta sek\u00e4 el\u00e4\u00e4 vapaina pelosta ja\npuutteesta,\nkun on v\u00e4ltt\u00e4m\u00e4t\u00f6nt\u00e4, ett\u00e4 ihmisoikeudet turvataan oikeusj\u00e4rjestyksell\u00e4, jotta\nihmisten ei olisi pakko viimeisen\u00e4 keinona nousta kapinaan pakkovaltaa ja sortoa\nvastaan,\nkun on t\u00e4hdellist\u00e4 edist\u00e4\u00e4 yst\u00e4v\u00e4llisten suhteiden kehittymist\u00e4 kansojen v\u00e4lille,\nkun Yhdistyneiden Kansakuntien kansat ovat peruskirjassa vahvistaneet uskonsa\nihmisten perusoikeuksiin, ihmisyksil\u00f6n arvoon ja merkitykseen sek\u00e4 miesten ja\nnaisten yht\u00e4l\u00e4isiin oikeuksiin ja kun ne ovat ilmaisseet vakaan tahtonsa edist\u00e4\u00e4\nsosiaalista kehityst\u00e4 ja parempien el\u00e4misen ehtojen aikaansaamista vapaammissa\noloissa,\nkun j\u00e4senvaltiot ovat sitoutuneet edist\u00e4m\u00e4\u00e4n, yhteistoiminnassa Yhdistyneet\nKansakunnat -j\u00e4rjest\u00f6n kanssa, ihmisoikeuksien ja perusvapauksien yleist\u00e4\nkunnioittamista ja noudattamista, ja\nkun yhteinen k\u00e4sitys n\u00e4iden oikeuksien ja vapauksien sis\u00e4ll\u00f6st\u00e4 on mit\u00e4 t\u00e4rkein\nt\u00e4m\u00e4n sitoumuksen t\u00e4ydelliselle toteuttamiselle,\nNiin sen vuoksi\nYLEISKOKOUS",
            "Image": "54aca6d360449604f2631de2719b9b57"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "antaa T\u00c4M\u00c4N IHMISOIKEUKSIEN YLEISMAAILMALLISEN JULISTUKSEN kaikkien\nkansojen ja kaikkien kansakuntien tavoiteltavaksi yhteiseksi ohjeeksi, jotta kukin\nyksil\u00f6 ja kukin yhteiskuntaelin pyrkisi, pit\u00e4en alati mieless\u00e4\u00e4n t\u00e4m\u00e4n julistuksen,\nvalistamalla ja opettamalla edist\u00e4m\u00e4\u00e4n n\u00e4iden oikeuksien ja vapauksien\nkunnioittamista sek\u00e4 turvaamaan jatkuvin kansallisin ja kansainv\u00e4lisin toimenpitein\nniiden yleisen ja tehokkaan tunnustamisen ja noudattamisen sek\u00e4 itse j\u00e4senvaltioiden\nkansojen ett\u00e4 niiden oikeuspiiriss\u00e4 olevien alueiden kansojen keskuudessa.\n1. artikla.\nKaikki ihmiset syntyv\u00e4t vapaina ja tasavertaisina arvoltaan ja oikeuksiltaan. Heille on\nannettu j\u00e4rki ja omatunto, ja heid\u00e4n on toimittava toisiaan kohtaan veljeyden\nhengess\u00e4.\n2. artikla.\nJokainen on oikeutettu kaikkiin t\u00e4ss\u00e4 julistuksessa esitettyihin oikeuksiin ja\nvapauksiin ilman mink\u00e4\u00e4nlaista rotuun, v\u00e4riin, sukupuoleen, kieleen, uskontoon,\npoliittiseen tai muuhun mielipiteeseen, kansalliseen tai yhteiskunnalliseen\nalkuper\u00e4\u00e4n, omaisuuteen, syntyper\u00e4\u00e4n tai muuhun tekij\u00e4\u00e4n perustuvaa erotusta.\nMit\u00e4\u00e4n erotusta ei my\u00f6sk\u00e4\u00e4n pid\u00e4 tehd\u00e4 sen maan tai alueen valtiollisen,\nhallinnollisen tai kansainv\u00e4lisen aseman perusteella, johon henkil\u00f6 kuuluu, olipa t\u00e4m\u00e4\nalue itsen\u00e4inen, huoltohallinnossa, itsehallintoa vailla tai t\u00e4ysivaltaisuudeltaan mink\u00e4\ntahansa muun rajoituksen alainen.\n3. artikla.\nKullakin yksil\u00f6ll\u00e4 on oikeus el\u00e4m\u00e4\u00e4n, vapauteen ja henkil\u00f6kohtaiseen turvallisuuteen.\n4. artikla.\nKet\u00e4\u00e4n ei saa pit\u00e4\u00e4 orjana tai orjuutettuna, kaikki orjuuden ja orjakaupan muodot on\nkiellett\u00e4v\u00e4.\n5. artikla.\nKet\u00e4\u00e4n ei saa kiduttaa eik\u00e4 kohdella tai rangaista julmasti, ep\u00e4inhimillisesti tai\nalentavasti.\n6. artikla.\nJokaisella ihmisell\u00e4 on kaikkialla oikeus siihen, ett\u00e4 h\u00e4net henkil\u00f6n\u00e4 tunnustetaan\nlain edess\u00e4.\n7. artikla.\nKaikki ovat tasavertaisia lain edess\u00e4 ja oikeutetut erotuksetta yht\u00e4l\u00e4iseen lain\nsuojaan. Kaikilla on oikeus tasavertaiseen suojaan t\u00e4t\u00e4 julistusta loukkaavaa syrjint\u00e4\u00e4\nvastaan sek\u00e4 kaikkea sellaiseen syrjint\u00e4\u00e4n t\u00e4ht\u00e4\u00e4v\u00e4\u00e4 yllytyst\u00e4 vastaan.\n8. artikla.\nJokaisella on oikeus tehokkaaseen hyvitykseen asianomaisessa kansallisessa\ntuomioistuimessa h\u00e4neen kohdistuneista teoista, jotka loukkaavat h\u00e4nelle\nvaltios\u00e4\u00e4nn\u00f6ll\u00e4 tai lailla turvattuja perusoikeuksia.",
            "Image": "8ca85cff5171698d2e6b80bcb2645f5e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "9. artikla.\nKet\u00e4\u00e4n ei saa mielivaltaisesti pid\u00e4tt\u00e4\u00e4, vangita tai ajaa maanpakoon.\n10. artikla.\nJokaisella on t\u00e4ysin tasa-arvoisesti oikeus siihen, ett\u00e4 h\u00e4nt\u00e4 oikeudenmukaisesti ja\njulkisesti kuullaan riippumattomassa ja puolueettomassa tuomioistuimessa h\u00e4nen\noikeuksiaan ja velvollisuuksiaan m\u00e4\u00e4r\u00e4tt\u00e4ess\u00e4 tai h\u00e4nt\u00e4 vastaan nostettua\nrikossyytett\u00e4 selvitett\u00e4ess\u00e4.\n11. artikla.\nJokaisen rikollisesta teosta syytteess\u00e4 olevan henkil\u00f6n edellytet\u00e4\u00e4n olevan syyt\u00f6n\nsiihen asti kunnes h\u00e4nen syyllisyytens\u00e4 on laillisesti todistettu julkisessa\noikeudenk\u00e4ynniss\u00e4, jossa h\u00e4nelle turvataan kaikki h\u00e4nen puolustustaan varten\ntarpeelliset takeet.\nKet\u00e4\u00e4n ei pid\u00e4 tuomita rangaistavaksi teoista tai laiminly\u00f6nneist\u00e4, jotka eiv\u00e4t\nkansallisen tai kansainv\u00e4lisen oikeuden mukaan olleet rikollisia tekohetkell\u00e4.\nMy\u00f6sk\u00e4\u00e4n ei pid\u00e4 tuomita ankarampaan rangaistukseen, kuin mik\u00e4 oli sovellettavissa\nrangaistavan teon suoritushetkell\u00e4.\n12. artikla.\n\u00c4lk\u00f6\u00f6n mielivaltaisesti puututtako kenenk\u00e4\u00e4n yksityisel\u00e4m\u00e4\u00e4n, perheeseen, kotiin tai\nkirjeenvaihtoon \u00e4lk\u00f6\u00f6nk\u00e4 loukattako kenenk\u00e4\u00e4n kunniaa ja mainetta. Jokaisella on\noikeus lain suojaan sellaista puuttumista tai loukkausta vastaan.\n13. artikla.\nJokaisella on oikeus liikkua vapaasti ja valita asuinpaikkansa kunkin valtion sis\u00e4ll\u00e4.\nJokaisella on oikeus l\u00e4hte\u00e4 maasta, my\u00f6s omasta maastaan, ja palata maahansa.\n14. artikla.\nJokaisella vainon kohteeksi joutuneella on oikeus hakea ja nauttia turvapaikkaa\nmuissa maissa.\nT\u00e4h\u00e4n oikeuteen ei voida vedota, kun on kysymys tosi ep\u00e4poliittisista rikoksista\njohtuvista syytteist\u00e4 tai teoista, jotka ovat vastoin Yhdistyneiden Kansakuntien\nperiaatteita ja p\u00e4\u00e4m\u00e4\u00e4ri\u00e4.\n15. artikla.\nJokaisella on oikeus kansalaisuuteen.\nKelt\u00e4\u00e4n ei saa mielivaltaisesti riist\u00e4\u00e4 kansalaisuutta eik\u00e4 ev\u00e4t\u00e4 oikeutta\nkansalaisuuden vaihtamiseen.\n16. artikla.\nT\u00e4ysi-ik\u00e4isill\u00e4 miehill\u00e4 ja naisilla on oikeus solmia avioliitto ja perustaa perhe ilman\nmink\u00e4\u00e4nlaisia rodusta, kansalaisuudesta tai uskonnosta johtuvia rajoituksia. Heill\u00e4 on\nyht\u00e4l\u00e4iset oikeudet avioliittoon, avioliiton aikana ja sen purkamisen j\u00e4lkeen.",
            "Image": "6d70965cc1c2ca448f45997c172549cc"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Avioliiton solmiminen tapahtukoon vain tulevien aviopuolisoiden vapaasta ja t\u00e4ydest\u00e4\nsuostumuksesta.\nPerhe on yhteiskunnan luonnollinen ja perustava ydinosa ja sill\u00e4 on oikeus\nyhteiskunnan ja valtion suojaan.\n17. artikla.\nJokaisella on oikeus omistaa omaisuutta yksin tai yhdess\u00e4 toisten kanssa.\nKelt\u00e4\u00e4n \u00e4lk\u00f6\u00f6n mielivaltaisesti riistett\u00e4k\u00f6 h\u00e4nen omaisuuttaan.\n18. artikla.\nJokaisella ihmisell\u00e4 on ajatuksen, omantunnon ja uskonnon vapaus; t\u00e4m\u00e4 oikeus\nsis\u00e4lt\u00e4\u00e4 vapauden uskonnon tai vakaumuksen vaihtamiseen sek\u00e4 uskonnon tai\nvakaumuksen julistamiseen yksin tai yhdess\u00e4 toisten kanssa, sek\u00e4 julkisesti ett\u00e4\nyksityisesti, opettamalla sek\u00e4 harjoittamalla hartautta ja uskonnollisia menoja.\n19. artikla.\nJokaisella on oikeus mielipiteen- ja sananvapauteen; t\u00e4h\u00e4n sis\u00e4ltyy oikeus\nh\u00e4iritsem\u00e4tt\u00e4 pit\u00e4\u00e4 mielipiteens\u00e4 sek\u00e4 oikeus rajoista riippumatta hankkia,\nvastaanottaa ja levitt\u00e4\u00e4 tietoja kaikkien tiedotusv\u00e4lineiden kautta.\n20. artikla.\nKaikilla on oikeus rauhanomaiseen kokoontumis- ja yhdistymisvapauteen.\nKet\u00e4\u00e4n ei saa pakottaa liittym\u00e4\u00e4n mihink\u00e4\u00e4n yhdistykseen.\n21. artikla.\nJokaisella on oikeus osallistua maansa hallitsemiseen joko v\u00e4litt\u00f6m\u00e4sti tai vapaasti\nvalittujen edustajien v\u00e4lityksell\u00e4.\nJokaisella on yht\u00e4l\u00e4inen oikeus p\u00e4\u00e4st\u00e4 maansa julkisiin toimiin.\nKansan tahto on hallitusvallan perusta; t\u00e4m\u00e4 tahto on ilmaistava m\u00e4\u00e4r\u00e4aikaisilla ja\naidoilla vaaleilla, joissa kaikilla on yleinen ja yht\u00e4l\u00e4inen \u00e4\u00e4nioikeus ja joissa \u00e4\u00e4nestys\non salainen tai muuta vaalivapauden turvaavaa menettely\u00e4 noudattava.\n22. artikla.\nJokaisella on yhteiskunnan j\u00e4senen\u00e4 oikeus sosiaaliturvaan sek\u00e4 oikeus kansallisten\ntoimenpiteiden ja kansainv\u00e4lisen yhteisty\u00f6n kautta kunkin maan j\u00e4rjestelm\u00e4 ja\nvoimavarat huomioonottaen, nauttia h\u00e4nen ihmisarvolleen ja h\u00e4nen yksil\u00f6llisen\nolemuksensa vapaalle kehittymiselle v\u00e4ltt\u00e4m\u00e4tt\u00f6mi\u00e4 taloudellisia, sosiaalisia ja\nsivistyksellisi\u00e4 oikeuksia.\n23. artikla.\nJokaisella on oikeus ty\u00f6h\u00f6n, ty\u00f6paikan vapaaseen valintaan, oikeudenmukaisiin ja\ntyydytt\u00e4viin ty\u00f6ehtoihin sek\u00e4 suojaan ty\u00f6tt\u00f6myytt\u00e4 vastaan.\nJokaisella on oikeus ilman mink\u00e4\u00e4nlaista syrjint\u00e4\u00e4 samaan palkkaan samasta ty\u00f6st\u00e4.",
            "Image": "e440023d2dad42ad166976666d96935a"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Jokaisella ty\u00f6t\u00e4 tekev\u00e4ll\u00e4 on oikeus kohtuulliseen ja riitt\u00e4v\u00e4\u00e4n palkkaan, joka turvaa\nh\u00e4nelle ja h\u00e4nen perheelleen ihmisarvon mukaisen toimeentulon ja jota tarpeen\nvaatiessa t\u00e4ydent\u00e4v\u00e4t muut sosiaalisen suojelun keinot.\nJokaisella on oikeus perustaa ammattiyhdistyksi\u00e4 ja liitty\u00e4 niihin etujensa\npuolustamiseksi.\n24. artikla.\nJokaisella on oikeus lepoon ja vapaa-aikaan, ty\u00f6ajan j\u00e4rkev\u00e4\u00e4n rajoittamiseen sek\u00e4\nm\u00e4\u00e4r\u00e4aikaisiin palkallisiin lomiin.\n25. artikla.\nJokaisella on oikeus elintasoon, joka on riitt\u00e4v\u00e4 turvaamaan h\u00e4nen ja h\u00e4nen\nperheens\u00e4 terveyden ja hyvinvoinnin ravinnon, vaatetuksen, asunnon, l\u00e4\u00e4kint\u00e4huollon\nja v\u00e4ltt\u00e4m\u00e4tt\u00f6m\u00e4n yhteiskunnallisen huollon osalta. Jokaisella on my\u00f6s oikeus turvaan\nty\u00f6tt\u00f6myyden, sairauden, tapaturman, leskeyden tai vanhuuden sek\u00e4 muun h\u00e4nen\ntahdostaan riippumatta tapahtuneen toimeentulon menetyksen varalta.\n\u00c4ideill\u00e4 ja lapsilla on oikeus erityiseen huoltoon ja apuun. Kaikkien lasten,\nriippumatta siit\u00e4, ovatko he syntyneet avioliitossa tai sen ulkopuolella, tulee nauttia\nsamaa yhteiskunnan suojaa.\n26. artikla.\nJokaisella on oikeus saada opetusta. Opetuksen on oltava ainakin alkeis- ja\nperusopetuksen osalta maksutonta. Alkeisopetuksen on oltava pakollinen. Teknist\u00e4 ja\nammattiopetusta on oltava yleisesti saatavilla, ja korkeamman opetuksen on oltava\navoinna yht\u00e4l\u00e4isesti kaikille heid\u00e4n kykyjens\u00e4 mukaan.\nOpetuksen on pyritt\u00e4v\u00e4 ihmisen persoonallisuuden t\u00e4yteen kehitt\u00e4miseen sek\u00e4\nihmisoikeuksien ja perusvapauksien kunnioittamisen vahvistamiseen. Sen tulee\nedist\u00e4\u00e4 ymm\u00e4rt\u00e4myst\u00e4, suvaitsevaisuutta ja yst\u00e4vyytt\u00e4 kaikkien kansakuntien ja\nkaikkien rotu- ja uskontoryhmien kesken sek\u00e4 pyrki\u00e4 edist\u00e4m\u00e4\u00e4n Yhdistyneiden\nKansakuntien toimintaa rauhan yll\u00e4pit\u00e4miseksi.\nVanhemmilla on ensisijainen oikeus valita heid\u00e4n lapsilleen annettavan opetuksen\nlaatu.\n27. artikla.\nJokaisella on oikeus vapaasti osallistua yhteiskunnan sivistysel\u00e4m\u00e4\u00e4n, nauttia\ntaiteista sek\u00e4 p\u00e4\u00e4st\u00e4 osalliseksi tieteen edistyksen mukanaan tuomista eduista.\nJokaisella on oikeus niiden henkisten ja aineellisten etujen suojaamiseen, jotka\njohtuvat h\u00e4nen luomastaan tieteellisest\u00e4, kirjallisesta tai taiteellisesta tuotannosta.\n28. artikla.\nJokaisella on oikeus sellaiseen yhteiskunnalliseen ja kansainv\u00e4liseen j\u00e4rjestykseen,\njonka puitteissa t\u00e4ss\u00e4 julistuksessa esitetyt oikeudet ja velvollisuudet voivat t\u00e4ysin\ntoteutua.\n29. artikla.\nJokaisella ihmisell\u00e4 on velvollisuuksia yhteiskuntaa kohtaan, koska vain sen puitteissa",
            "Image": "a705cc28988c5d79645be0d840b91513"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "h\u00e4nen yksil\u00f6llisen olemuksensa vapaa ja t\u00e4ysi kehitys on mahdollinen.\nK\u00e4ytt\u00e4ess\u00e4\u00e4n oikeuksiaan ja nauttiessaan vapauksiaan kukaan ei ole muiden kuin\nsellaisten lailla s\u00e4\u00e4dettyjen rajoitusten alainen, joiden yksinomaisena tarkoituksena\non turvata toisten oikeuksien ja vapauksien tunnustaminen ja kunnioittaminen sek\u00e4\nmoraalin, julkisen j\u00e4rjestyksen ja yleisen hyvinvoinnin oikeutetut vaatimukset\nkansanvaltaisessa yhteiskunnassa.\nN\u00e4it\u00e4 oikeuksia ja vapauksia ei miss\u00e4\u00e4n tapauksessa saa k\u00e4ytt\u00e4\u00e4 vastoin\nYhdistyneiden Kansakuntien p\u00e4\u00e4m\u00e4\u00e4ri\u00e4 ja periaatteita.\n30. artikla.\nMit\u00e4\u00e4n t\u00e4ss\u00e4 julistuksessa ei saa tulkita niin, ett\u00e4 valtio, ryhm\u00e4 tai yksityinen henkil\u00f6\nvoi sen perusteella katsoa oikeudekseen tehd\u00e4 sellaista, mik\u00e4 voisi h\u00e4vitt\u00e4\u00e4 t\u00e4ss\u00e4\nm\u00e4\u00e4riteltyj\u00e4 oikeuksia ja vapauksia.",
            "Image": "8332fa675fe55effe7e921a081a726aa"
        }
    }
}
