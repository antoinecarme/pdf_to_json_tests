{
    "MetaData": {
        "Author": null,
        "Creation_Date": 1581467992,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "54aca6d360449604f2631de2719b9b57",
            "Index": 0,
            "Label": "1",
            "Size": [
                595.0,
                842.0
            ],
            "Text": "Yhdistyneiden kansakuntien kolmas yleiskokous hyväksyi ja julkisti ihmisoikeuksien\nyleismaailmallisen julistuksen joulukuun 10. päivänä 1948. Julistuksen hyväksymisen\npuolesta äänesti 48 maata. Mikään maa ei äänestänyt vastaan. Kahdeksan maata\npidättyi äänestämästä.\nVälittömästi tämän historiallisen tapahtuman jälkeen yleiskokous kehotti kaikkia\njäsenmaita julkaisemaan julistuksen tekstin. Niitä pyydettiin \"levittämään ja\ntekemään sitä tunnetuksi, lukemaan ja selittämään sitä ennen kaikkea kouluissa ja\nmuissa oppilaitoksissa eri maiden ja alueiden poliittisista oloista riippumatta\".\nJulistuksen virallinen teksti on saatavissa YK:n kuudella virallisella kielellä: arabiaksi,\nenglanniksi, espanjaksi, kiinaksi, ranskaksi ja venäjäksi. Myös monet YK:n jäsenmaat\novat noudattaneet yleiskokouksen kehotusta ja kääntäneet julistuksen omalle\nkielelleen. Seuraavilla sivuilla oleva käännös on Suomen hallituksen vahvistama.\nJulistuksen ilmaiskappaleita on saatavana YK:n Kööpenhaminassa sijaitsevasta\npohjoismaisesta tiedotustoimistosta YK:n virallisilla kielillä, pohjoismaisilla kielillä ja\nrajallinen määrä muilla kielillä.\nIHMISOIKEUKSIEN YLEISMAAILMALLINEN JULISTUS\nJOHDANTO\nKun ihmiskunnan kaikkien jäsenten luonnollisen arvon ja heidän yhtäläisten ja\nluovuttamattomien oikeuksiensa tunnustaminen on vapauden, oikeudenmukaisuuden\nja rauhan perustana maailmassa,\nkun ihmisoikeuksia on väheksytty tai ne on jätetty huomiota vaille, on tapahtunut\nraakalaistekoja, jotka ovat järkyttäneet ihmiskunnan omaatuntoa, ja kun kansojen\nkorkeimmaksi päämääräksi on julistettu sellaisen maailman luominen, missä ihmiset\nvoivat vapaasti nauttia sanan ja uskon vapautta sekä elää vapaina pelosta ja\npuutteesta,\nkun on välttämätöntä, että ihmisoikeudet turvataan oikeusjärjestyksellä, jotta\nihmisten ei olisi pakko viimeisenä keinona nousta kapinaan pakkovaltaa ja sortoa\nvastaan,\nkun on tähdellistä edistää ystävällisten suhteiden kehittymistä kansojen välille,\nkun Yhdistyneiden Kansakuntien kansat ovat peruskirjassa vahvistaneet uskonsa\nihmisten perusoikeuksiin, ihmisyksilön arvoon ja merkitykseen sekä miesten ja\nnaisten yhtäläisiin oikeuksiin ja kun ne ovat ilmaisseet vakaan tahtonsa edistää\nsosiaalista kehitystä ja parempien elämisen ehtojen aikaansaamista vapaammissa\noloissa,\nkun jäsenvaltiot ovat sitoutuneet edistämään, yhteistoiminnassa Yhdistyneet\nKansakunnat -järjestön kanssa, ihmisoikeuksien ja perusvapauksien yleistä\nkunnioittamista ja noudattamista, ja\nkun yhteinen käsitys näiden oikeuksien ja vapauksien sisällöstä on mitä tärkein\ntämän sitoumuksen täydelliselle toteuttamiselle,\nNiin sen vuoksi\nYLEISKOKOUS"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8ca85cff5171698d2e6b80bcb2645f5e",
            "Index": 1,
            "Label": "2",
            "Size": [
                595.0,
                842.0
            ],
            "Text": "antaa TÄMÄN IHMISOIKEUKSIEN YLEISMAAILMALLISEN JULISTUKSEN kaikkien\nkansojen ja kaikkien kansakuntien tavoiteltavaksi yhteiseksi ohjeeksi, jotta kukin\nyksilö ja kukin yhteiskuntaelin pyrkisi, pitäen alati mielessään tämän julistuksen,\nvalistamalla ja opettamalla edistämään näiden oikeuksien ja vapauksien\nkunnioittamista sekä turvaamaan jatkuvin kansallisin ja kansainvälisin toimenpitein\nniiden yleisen ja tehokkaan tunnustamisen ja noudattamisen sekä itse jäsenvaltioiden\nkansojen että niiden oikeuspiirissä olevien alueiden kansojen keskuudessa.\n1. artikla.\nKaikki ihmiset syntyvät vapaina ja tasavertaisina arvoltaan ja oikeuksiltaan. Heille on\nannettu järki ja omatunto, ja heidän on toimittava toisiaan kohtaan veljeyden\nhengessä.\n2. artikla.\nJokainen on oikeutettu kaikkiin tässä julistuksessa esitettyihin oikeuksiin ja\nvapauksiin ilman minkäänlaista rotuun, väriin, sukupuoleen, kieleen, uskontoon,\npoliittiseen tai muuhun mielipiteeseen, kansalliseen tai yhteiskunnalliseen\nalkuperään, omaisuuteen, syntyperään tai muuhun tekijään perustuvaa erotusta.\nMitään erotusta ei myöskään pidä tehdä sen maan tai alueen valtiollisen,\nhallinnollisen tai kansainvälisen aseman perusteella, johon henkilö kuuluu, olipa tämä\nalue itsenäinen, huoltohallinnossa, itsehallintoa vailla tai täysivaltaisuudeltaan minkä\ntahansa muun rajoituksen alainen.\n3. artikla.\nKullakin yksilöllä on oikeus elämään, vapauteen ja henkilökohtaiseen turvallisuuteen.\n4. artikla.\nKetään ei saa pitää orjana tai orjuutettuna, kaikki orjuuden ja orjakaupan muodot on\nkiellettävä.\n5. artikla.\nKetään ei saa kiduttaa eikä kohdella tai rangaista julmasti, epäinhimillisesti tai\nalentavasti.\n6. artikla.\nJokaisella ihmisellä on kaikkialla oikeus siihen, että hänet henkilönä tunnustetaan\nlain edessä.\n7. artikla.\nKaikki ovat tasavertaisia lain edessä ja oikeutetut erotuksetta yhtäläiseen lain\nsuojaan. Kaikilla on oikeus tasavertaiseen suojaan tätä julistusta loukkaavaa syrjintää\nvastaan sekä kaikkea sellaiseen syrjintään tähtäävää yllytystä vastaan.\n8. artikla.\nJokaisella on oikeus tehokkaaseen hyvitykseen asianomaisessa kansallisessa\ntuomioistuimessa häneen kohdistuneista teoista, jotka loukkaavat hänelle\nvaltiosäännöllä tai lailla turvattuja perusoikeuksia."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "6d70965cc1c2ca448f45997c172549cc",
            "Index": 2,
            "Label": "3",
            "Size": [
                595.0,
                842.0
            ],
            "Text": "9. artikla.\nKetään ei saa mielivaltaisesti pidättää, vangita tai ajaa maanpakoon.\n10. artikla.\nJokaisella on täysin tasa-arvoisesti oikeus siihen, että häntä oikeudenmukaisesti ja\njulkisesti kuullaan riippumattomassa ja puolueettomassa tuomioistuimessa hänen\noikeuksiaan ja velvollisuuksiaan määrättäessä tai häntä vastaan nostettua\nrikossyytettä selvitettäessä.\n11. artikla.\nJokaisen rikollisesta teosta syytteessä olevan henkilön edellytetään olevan syytön\nsiihen asti kunnes hänen syyllisyytensä on laillisesti todistettu julkisessa\noikeudenkäynnissä, jossa hänelle turvataan kaikki hänen puolustustaan varten\ntarpeelliset takeet.\nKetään ei pidä tuomita rangaistavaksi teoista tai laiminlyönneistä, jotka eivät\nkansallisen tai kansainvälisen oikeuden mukaan olleet rikollisia tekohetkellä.\nMyöskään ei pidä tuomita ankarampaan rangaistukseen, kuin mikä oli sovellettavissa\nrangaistavan teon suoritushetkellä.\n12. artikla.\nÄlköön mielivaltaisesti puututtako kenenkään yksityiselämään, perheeseen, kotiin tai\nkirjeenvaihtoon älköönkä loukattako kenenkään kunniaa ja mainetta. Jokaisella on\noikeus lain suojaan sellaista puuttumista tai loukkausta vastaan.\n13. artikla.\nJokaisella on oikeus liikkua vapaasti ja valita asuinpaikkansa kunkin valtion sisällä.\nJokaisella on oikeus lähteä maasta, myös omasta maastaan, ja palata maahansa.\n14. artikla.\nJokaisella vainon kohteeksi joutuneella on oikeus hakea ja nauttia turvapaikkaa\nmuissa maissa.\nTähän oikeuteen ei voida vedota, kun on kysymys tosi epäpoliittisista rikoksista\njohtuvista syytteistä tai teoista, jotka ovat vastoin Yhdistyneiden Kansakuntien\nperiaatteita ja päämääriä.\n15. artikla.\nJokaisella on oikeus kansalaisuuteen.\nKeltään ei saa mielivaltaisesti riistää kansalaisuutta eikä evätä oikeutta\nkansalaisuuden vaihtamiseen.\n16. artikla.\nTäysi-ikäisillä miehillä ja naisilla on oikeus solmia avioliitto ja perustaa perhe ilman\nminkäänlaisia rodusta, kansalaisuudesta tai uskonnosta johtuvia rajoituksia. Heillä on\nyhtäläiset oikeudet avioliittoon, avioliiton aikana ja sen purkamisen jälkeen."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "e440023d2dad42ad166976666d96935a",
            "Index": 3,
            "Label": "4",
            "Size": [
                595.0,
                842.0
            ],
            "Text": "Avioliiton solmiminen tapahtukoon vain tulevien aviopuolisoiden vapaasta ja täydestä\nsuostumuksesta.\nPerhe on yhteiskunnan luonnollinen ja perustava ydinosa ja sillä on oikeus\nyhteiskunnan ja valtion suojaan.\n17. artikla.\nJokaisella on oikeus omistaa omaisuutta yksin tai yhdessä toisten kanssa.\nKeltään älköön mielivaltaisesti riistettäkö hänen omaisuuttaan.\n18. artikla.\nJokaisella ihmisellä on ajatuksen, omantunnon ja uskonnon vapaus; tämä oikeus\nsisältää vapauden uskonnon tai vakaumuksen vaihtamiseen sekä uskonnon tai\nvakaumuksen julistamiseen yksin tai yhdessä toisten kanssa, sekä julkisesti että\nyksityisesti, opettamalla sekä harjoittamalla hartautta ja uskonnollisia menoja.\n19. artikla.\nJokaisella on oikeus mielipiteen- ja sananvapauteen; tähän sisältyy oikeus\nhäiritsemättä pitää mielipiteensä sekä oikeus rajoista riippumatta hankkia,\nvastaanottaa ja levittää tietoja kaikkien tiedotusvälineiden kautta.\n20. artikla.\nKaikilla on oikeus rauhanomaiseen kokoontumis- ja yhdistymisvapauteen.\nKetään ei saa pakottaa liittymään mihinkään yhdistykseen.\n21. artikla.\nJokaisella on oikeus osallistua maansa hallitsemiseen joko välittömästi tai vapaasti\nvalittujen edustajien välityksellä.\nJokaisella on yhtäläinen oikeus päästä maansa julkisiin toimiin.\nKansan tahto on hallitusvallan perusta; tämä tahto on ilmaistava määräaikaisilla ja\naidoilla vaaleilla, joissa kaikilla on yleinen ja yhtäläinen äänioikeus ja joissa äänestys\non salainen tai muuta vaalivapauden turvaavaa menettelyä noudattava.\n22. artikla.\nJokaisella on yhteiskunnan jäsenenä oikeus sosiaaliturvaan sekä oikeus kansallisten\ntoimenpiteiden ja kansainvälisen yhteistyön kautta kunkin maan järjestelmä ja\nvoimavarat huomioonottaen, nauttia hänen ihmisarvolleen ja hänen yksilöllisen\nolemuksensa vapaalle kehittymiselle välttämättömiä taloudellisia, sosiaalisia ja\nsivistyksellisiä oikeuksia.\n23. artikla.\nJokaisella on oikeus työhön, työpaikan vapaaseen valintaan, oikeudenmukaisiin ja\ntyydyttäviin työehtoihin sekä suojaan työttömyyttä vastaan.\nJokaisella on oikeus ilman minkäänlaista syrjintää samaan palkkaan samasta työstä."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a705cc28988c5d79645be0d840b91513",
            "Index": 4,
            "Label": "5",
            "Size": [
                595.0,
                842.0
            ],
            "Text": "Jokaisella työtä tekevällä on oikeus kohtuulliseen ja riittävään palkkaan, joka turvaa\nhänelle ja hänen perheelleen ihmisarvon mukaisen toimeentulon ja jota tarpeen\nvaatiessa täydentävät muut sosiaalisen suojelun keinot.\nJokaisella on oikeus perustaa ammattiyhdistyksiä ja liittyä niihin etujensa\npuolustamiseksi.\n24. artikla.\nJokaisella on oikeus lepoon ja vapaa-aikaan, työajan järkevään rajoittamiseen sekä\nmääräaikaisiin palkallisiin lomiin.\n25. artikla.\nJokaisella on oikeus elintasoon, joka on riittävä turvaamaan hänen ja hänen\nperheensä terveyden ja hyvinvoinnin ravinnon, vaatetuksen, asunnon, lääkintähuollon\nja välttämättömän yhteiskunnallisen huollon osalta. Jokaisella on myös oikeus turvaan\ntyöttömyyden, sairauden, tapaturman, leskeyden tai vanhuuden sekä muun hänen\ntahdostaan riippumatta tapahtuneen toimeentulon menetyksen varalta.\nÄideillä ja lapsilla on oikeus erityiseen huoltoon ja apuun. Kaikkien lasten,\nriippumatta siitä, ovatko he syntyneet avioliitossa tai sen ulkopuolella, tulee nauttia\nsamaa yhteiskunnan suojaa.\n26. artikla.\nJokaisella on oikeus saada opetusta. Opetuksen on oltava ainakin alkeis- ja\nperusopetuksen osalta maksutonta. Alkeisopetuksen on oltava pakollinen. Teknistä ja\nammattiopetusta on oltava yleisesti saatavilla, ja korkeamman opetuksen on oltava\navoinna yhtäläisesti kaikille heidän kykyjensä mukaan.\nOpetuksen on pyrittävä ihmisen persoonallisuuden täyteen kehittämiseen sekä\nihmisoikeuksien ja perusvapauksien kunnioittamisen vahvistamiseen. Sen tulee\nedistää ymmärtämystä, suvaitsevaisuutta ja ystävyyttä kaikkien kansakuntien ja\nkaikkien rotu- ja uskontoryhmien kesken sekä pyrkiä edistämään Yhdistyneiden\nKansakuntien toimintaa rauhan ylläpitämiseksi.\nVanhemmilla on ensisijainen oikeus valita heidän lapsilleen annettavan opetuksen\nlaatu.\n27. artikla.\nJokaisella on oikeus vapaasti osallistua yhteiskunnan sivistyselämään, nauttia\ntaiteista sekä päästä osalliseksi tieteen edistyksen mukanaan tuomista eduista.\nJokaisella on oikeus niiden henkisten ja aineellisten etujen suojaamiseen, jotka\njohtuvat hänen luomastaan tieteellisestä, kirjallisesta tai taiteellisesta tuotannosta.\n28. artikla.\nJokaisella on oikeus sellaiseen yhteiskunnalliseen ja kansainväliseen järjestykseen,\njonka puitteissa tässä julistuksessa esitetyt oikeudet ja velvollisuudet voivat täysin\ntoteutua.\n29. artikla.\nJokaisella ihmisellä on velvollisuuksia yhteiskuntaa kohtaan, koska vain sen puitteissa"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8332fa675fe55effe7e921a081a726aa",
            "Index": 5,
            "Label": "6",
            "Size": [
                595.0,
                842.0
            ],
            "Text": "hänen yksilöllisen olemuksensa vapaa ja täysi kehitys on mahdollinen.\nKäyttäessään oikeuksiaan ja nauttiessaan vapauksiaan kukaan ei ole muiden kuin\nsellaisten lailla säädettyjen rajoitusten alainen, joiden yksinomaisena tarkoituksena\non turvata toisten oikeuksien ja vapauksien tunnustaminen ja kunnioittaminen sekä\nmoraalin, julkisen järjestyksen ja yleisen hyvinvoinnin oikeutetut vaatimukset\nkansanvaltaisessa yhteiskunnassa.\nNäitä oikeuksia ja vapauksia ei missään tapauksessa saa käyttää vastoin\nYhdistyneiden Kansakuntien päämääriä ja periaatteita.\n30. artikla.\nMitään tässä julistuksessa ei saa tulkita niin, että valtio, ryhmä tai yksityinen henkilö\nvoi sen perusteella katsoa oikeudekseen tehdä sellaista, mikä voisi hävittää tässä\nmääriteltyjä oikeuksia ja vapauksia."
        }
    }
}
