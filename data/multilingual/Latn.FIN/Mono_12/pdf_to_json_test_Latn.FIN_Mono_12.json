{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467922,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Yhdistyneiden kansakuntien kolmas yleiskokous hyväksyi ja julkisti ihmisoikeuksien\nyleismaailmallisen julistuksen joulukuun 10. päivänä 1948. Julistuksen hyväksymisen puolesta\näänesti 48 maata. Mikään maa ei äänestänyt vastaan. Kahdeksan maata pidättyi äänestämästä.\nVälittömästi tämän historiallisen tapahtuman jälkeen yleiskokous kehotti kaikkia jäsenmaita\njulkaisemaan julistuksen tekstin. Niitä pyydettiin \"levittämään ja tekemään sitä tunnetuksi,\nlukemaan ja selittämään sitä ennen kaikkea kouluissa ja muissa oppilaitoksissa eri maiden ja\nalueiden poliittisista oloista riippumatta\".\nJulistuksen virallinen teksti on saatavissa YK:n kuudella virallisella kielellä: arabiaksi,\nenglanniksi, espanjaksi, kiinaksi, ranskaksi ja venäjäksi. Myös monet YK:n jäsenmaat ovat\nnoudattaneet yleiskokouksen kehotusta ja kääntäneet julistuksen omalle kielelleen. Seuraavilla\nsivuilla oleva käännös on Suomen hallituksen vahvistama.\nJulistuksen ilmaiskappaleita on saatavana YK:n Kööpenhaminassa sijaitsevasta pohjoismaisesta\ntiedotustoimistosta YK:n virallisilla kielillä, pohjoismaisilla kielillä ja rajallinen määrä\nmuilla kielillä.\nIHMISOIKEUKSIEN YLEISMAAILMALLINEN JULISTUS\nJOHDANTO\nKun ihmiskunnan kaikkien jäsenten luonnollisen arvon ja heidän yhtäläisten ja luovuttamattomien\noikeuksiensa tunnustaminen on vapauden, oikeudenmukaisuuden ja rauhan perustana maailmassa,\nkun ihmisoikeuksia on väheksytty tai ne on jätetty huomiota vaille, on tapahtunut\nraakalaistekoja, jotka ovat järkyttäneet ihmiskunnan omaatuntoa, ja kun kansojen korkeimmaksi\npäämääräksi on julistettu sellaisen maailman luominen, missä ihmiset voivat vapaasti nauttia\nsanan ja uskon vapautta sekä elää vapaina pelosta ja puutteesta,\nkun on välttämätöntä, että ihmisoikeudet turvataan oikeusjärjestyksellä, jotta ihmisten ei\nolisi pakko viimeisenä keinona nousta kapinaan pakkovaltaa ja sortoa vastaan,\nkun on tähdellistä edistää ystävällisten suhteiden kehittymistä kansojen välille,\nkun Yhdistyneiden Kansakuntien kansat ovat peruskirjassa vahvistaneet uskonsa ihmisten\nperusoikeuksiin, ihmisyksilön arvoon ja merkitykseen sekä miesten ja naisten yhtäläisiin\noikeuksiin ja kun ne ovat ilmaisseet vakaan tahtonsa edistää sosiaalista kehitystä ja parempien\nelämisen ehtojen aikaansaamista vapaammissa oloissa,\nkun jäsenvaltiot ovat sitoutuneet edistämään, yhteistoiminnassa Yhdistyneet Kansakunnat -\njärjestön kanssa, ihmisoikeuksien ja perusvapauksien yleistä kunnioittamista ja noudattamista,\nja\nkun yhteinen käsitys näiden oikeuksien ja vapauksien sisällöstä on mitä tärkein tämän\nsitoumuksen täydelliselle toteuttamiselle,\nNiin sen vuoksi\nYLEISKOKOUS\nantaa TÄMÄN IHMISOIKEUKSIEN YLEISMAAILMALLISEN JULISTUKSEN kaikkien kansojen ja kaikkien\nkansakuntien tavoiteltavaksi yhteiseksi ohjeeksi, jotta kukin yksilö ja kukin yhteiskuntaelin\npyrkisi, pitäen alati mielessään tämän julistuksen, valistamalla ja opettamalla edistämään\nnäiden oikeuksien ja vapauksien kunnioittamista sekä turvaamaan jatkuvin kansallisin ja\nkansainvälisin toimenpitein niiden yleisen ja tehokkaan tunnustamisen ja noudattamisen sekä\nitse jäsenvaltioiden kansojen että niiden oikeuspiirissä olevien alueiden kansojen keskuudessa.\n1. artikla.\nKaikki ihmiset syntyvät vapaina ja tasavertaisina arvoltaan ja oikeuksiltaan. Heille on annettu\njärki ja omatunto, ja heidän on toimittava toisiaan kohtaan veljeyden hengessä.\n2. artikla.\nJokainen on oikeutettu kaikkiin tässä julistuksessa esitettyihin oikeuksiin ja vapauksiin ilman\nminkäänlaista rotuun, väriin, sukupuoleen, kieleen, uskontoon, poliittiseen tai muuhun\nmielipiteeseen, kansalliseen tai yhteiskunnalliseen alkuperään, omaisuuteen, syntyperään tai\nmuuhun tekijään perustuvaa erotusta.\nMitään erotusta ei myöskään pidä tehdä sen maan tai alueen valtiollisen, hallinnollisen tai\nkansainvälisen aseman perusteella, johon henkilö kuuluu, olipa tämä alue itsenäinen,\nhuoltohallinnossa, itsehallintoa vailla tai täysivaltaisuudeltaan minkä tahansa muun\nrajoituksen alainen.",
            "Image": "58c9aba34cbc3e255e42d232ecee8fe0"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "3. artikla.\nKullakin yksilöllä on oikeus elämään, vapauteen ja henkilökohtaiseen turvallisuuteen.\n4. artikla.\nKetään ei saa pitää orjana tai orjuutettuna, kaikki orjuuden ja orjakaupan muodot on\nkiellettävä.\n5. artikla.\nKetään ei saa kiduttaa eikä kohdella tai rangaista julmasti, epäinhimillisesti tai alentavasti.\n6. artikla.\nJokaisella ihmisellä on kaikkialla oikeus siihen, että hänet henkilönä tunnustetaan lain\nedessä.\n7. artikla.\nKaikki ovat tasavertaisia lain edessä ja oikeutetut erotuksetta yhtäläiseen lain suojaan.\nKaikilla on oikeus tasavertaiseen suojaan tätä julistusta loukkaavaa syrjintää vastaan sekä\nkaikkea sellaiseen syrjintään tähtäävää yllytystä vastaan.\n8. artikla.\nJokaisella on oikeus tehokkaaseen hyvitykseen asianomaisessa kansallisessa tuomioistuimessa\nhäneen kohdistuneista teoista, jotka loukkaavat hänelle valtiosäännöllä tai lailla turvattuja\nperusoikeuksia.\n9. artikla.\nKetään ei saa mielivaltaisesti pidättää, vangita tai ajaa maanpakoon.\n10. artikla.\nJokaisella on täysin tasa-arvoisesti oikeus siihen, että häntä oikeudenmukaisesti ja julkisesti\nkuullaan riippumattomassa ja puolueettomassa tuomioistuimessa hänen oikeuksiaan ja\nvelvollisuuksiaan määrättäessä tai häntä vastaan nostettua rikossyytettä selvitettäessä.\n11. artikla.\nJokaisen rikollisesta teosta syytteessä olevan henkilön edellytetään olevan syytön siihen asti\nkunnes hänen syyllisyytensä on laillisesti todistettu julkisessa oikeudenkäynnissä, jossa\nhänelle turvataan kaikki hänen puolustustaan varten tarpeelliset takeet.\nKetään ei pidä tuomita rangaistavaksi teoista tai laiminlyönneistä, jotka eivät kansallisen tai\nkansainvälisen oikeuden mukaan olleet rikollisia tekohetkellä. Myöskään ei pidä tuomita\nankarampaan rangaistukseen, kuin mikä oli sovellettavissa rangaistavan teon suoritushetkellä.\n12. artikla.\nÄlköön mielivaltaisesti puututtako kenenkään yksityiselämään, perheeseen, kotiin tai\nkirjeenvaihtoon älköönkä loukattako kenenkään kunniaa ja mainetta. Jokaisella on oikeus lain\nsuojaan sellaista puuttumista tai loukkausta vastaan.\n13. artikla.\nJokaisella on oikeus liikkua vapaasti ja valita asuinpaikkansa kunkin valtion sisällä.\nJokaisella on oikeus lähteä maasta, myös omasta maastaan, ja palata maahansa.\n14. artikla.\nJokaisella vainon kohteeksi joutuneella on oikeus hakea ja nauttia turvapaikkaa muissa maissa.\nTähän oikeuteen ei voida vedota, kun on kysymys tosi epäpoliittisista rikoksista johtuvista\nsyytteistä tai teoista, jotka ovat vastoin Yhdistyneiden Kansakuntien periaatteita ja\npäämääriä.\n15. artikla.\nJokaisella on oikeus kansalaisuuteen.\nKeltään ei saa mielivaltaisesti riistää kansalaisuutta eikä evätä oikeutta kansalaisuuden\nvaihtamiseen.",
            "Image": "132755e10b3a5e8b7d11dcbd8ae3eeb5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "16. artikla.\nTäysi-ikäisillä miehillä ja naisilla on oikeus solmia avioliitto ja perustaa perhe ilman\nminkäänlaisia rodusta, kansalaisuudesta tai uskonnosta johtuvia rajoituksia. Heillä on\nyhtäläiset oikeudet avioliittoon, avioliiton aikana ja sen purkamisen jälkeen.\nAvioliiton solmiminen tapahtukoon vain tulevien aviopuolisoiden vapaasta ja täydestä\nsuostumuksesta.\nPerhe on yhteiskunnan luonnollinen ja perustava ydinosa ja sillä on oikeus yhteiskunnan ja\nvaltion suojaan.\n17. artikla.\nJokaisella on oikeus omistaa omaisuutta yksin tai yhdessä toisten kanssa.\nKeltään älköön mielivaltaisesti riistettäkö hänen omaisuuttaan.\n18. artikla.\nJokaisella ihmisellä on ajatuksen, omantunnon ja uskonnon vapaus; tämä oikeus sisältää vapauden\nuskonnon tai vakaumuksen vaihtamiseen sekä uskonnon tai vakaumuksen julistamiseen yksin tai\nyhdessä toisten kanssa, sekä julkisesti että yksityisesti, opettamalla sekä harjoittamalla\nhartautta ja uskonnollisia menoja.\n19. artikla.\nJokaisella on oikeus mielipiteen- ja sananvapauteen; tähän sisältyy oikeus häiritsemättä pitää\nmielipiteensä sekä oikeus rajoista riippumatta hankkia, vastaanottaa ja levittää tietoja\nkaikkien tiedotusvälineiden kautta.\n20. artikla.\nKaikilla on oikeus rauhanomaiseen kokoontumis- ja yhdistymisvapauteen.\nKetään ei saa pakottaa liittymään mihinkään yhdistykseen.\n21. artikla.\nJokaisella on oikeus osallistua maansa hallitsemiseen joko välittömästi tai vapaasti valittujen\nedustajien välityksellä.\nJokaisella on yhtäläinen oikeus päästä maansa julkisiin toimiin.\nKansan tahto on hallitusvallan perusta; tämä tahto on ilmaistava määräaikaisilla ja aidoilla\nvaaleilla, joissa kaikilla on yleinen ja yhtäläinen äänioikeus ja joissa äänestys on salainen\ntai muuta vaalivapauden turvaavaa menettelyä noudattava.\n22. artikla.\nJokaisella on yhteiskunnan jäsenenä oikeus sosiaaliturvaan sekä oikeus kansallisten\ntoimenpiteiden ja kansainvälisen yhteistyön kautta kunkin maan järjestelmä ja voimavarat\nhuomioonottaen, nauttia hänen ihmisarvolleen ja hänen yksilöllisen olemuksensa vapaalle\nkehittymiselle välttämättömiä taloudellisia, sosiaalisia ja sivistyksellisiä oikeuksia.\n23. artikla.\nJokaisella on oikeus työhön, työpaikan vapaaseen valintaan, oikeudenmukaisiin ja tyydyttäviin\ntyöehtoihin sekä suojaan työttömyyttä vastaan.\nJokaisella on oikeus ilman minkäänlaista syrjintää samaan palkkaan samasta työstä.\nJokaisella työtä tekevällä on oikeus kohtuulliseen ja riittävään palkkaan, joka turvaa hänelle\nja hänen perheelleen ihmisarvon mukaisen toimeentulon ja jota tarpeen vaatiessa täydentävät\nmuut sosiaalisen suojelun keinot.\nJokaisella on oikeus perustaa ammattiyhdistyksiä ja liittyä niihin etujensa puolustamiseksi.\n24. artikla.\nJokaisella on oikeus lepoon ja vapaa-aikaan, työajan järkevään rajoittamiseen sekä\nmääräaikaisiin palkallisiin lomiin.\n25. artikla.\nJokaisella on oikeus elintasoon, joka on riittävä turvaamaan hänen ja hänen perheensä terveyden",
            "Image": "93591209b1974f80c97005a1ed9ba46c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "ja hyvinvoinnin ravinnon, vaatetuksen, asunnon, lääkintähuollon ja välttämättömän\nyhteiskunnallisen huollon osalta. Jokaisella on myös oikeus turvaan työttömyyden, sairauden,\ntapaturman, leskeyden tai vanhuuden sekä muun hänen tahdostaan riippumatta tapahtuneen\ntoimeentulon menetyksen varalta.\nÄideillä ja lapsilla on oikeus erityiseen huoltoon ja apuun. Kaikkien lasten, riippumatta\nsiitä, ovatko he syntyneet avioliitossa tai sen ulkopuolella, tulee nauttia samaa yhteiskunnan\nsuojaa.\n26. artikla.\nJokaisella on oikeus saada opetusta. Opetuksen on oltava ainakin alkeis- ja perusopetuksen\nosalta maksutonta. Alkeisopetuksen on oltava pakollinen. Teknistä ja ammattiopetusta on oltava\nyleisesti saatavilla, ja korkeamman opetuksen on oltava avoinna yhtäläisesti kaikille heidän\nkykyjensä mukaan.\nOpetuksen on pyrittävä ihmisen persoonallisuuden täyteen kehittämiseen sekä ihmisoikeuksien ja\nperusvapauksien kunnioittamisen vahvistamiseen. Sen tulee edistää ymmärtämystä,\nsuvaitsevaisuutta ja ystävyyttä kaikkien kansakuntien ja kaikkien rotu- ja uskontoryhmien\nkesken sekä pyrkiä edistämään Yhdistyneiden Kansakuntien toimintaa rauhan ylläpitämiseksi.\nVanhemmilla on ensisijainen oikeus valita heidän lapsilleen annettavan opetuksen laatu.\n27. artikla.\nJokaisella on oikeus vapaasti osallistua yhteiskunnan sivistyselämään, nauttia taiteista sekä\npäästä osalliseksi tieteen edistyksen mukanaan tuomista eduista.\nJokaisella on oikeus niiden henkisten ja aineellisten etujen suojaamiseen, jotka johtuvat hänen\nluomastaan tieteellisestä, kirjallisesta tai taiteellisesta tuotannosta.\n28. artikla.\nJokaisella on oikeus sellaiseen yhteiskunnalliseen ja kansainväliseen järjestykseen, jonka\npuitteissa tässä julistuksessa esitetyt oikeudet ja velvollisuudet voivat täysin toteutua.\n29. artikla.\nJokaisella ihmisellä on velvollisuuksia yhteiskuntaa kohtaan, koska vain sen puitteissa hänen\nyksilöllisen olemuksensa vapaa ja täysi kehitys on mahdollinen.\nKäyttäessään oikeuksiaan ja nauttiessaan vapauksiaan kukaan ei ole muiden kuin sellaisten\nlailla säädettyjen rajoitusten alainen, joiden yksinomaisena tarkoituksena on turvata toisten\noikeuksien ja vapauksien tunnustaminen ja kunnioittaminen sekä moraalin, julkisen järjestyksen\nja yleisen hyvinvoinnin oikeutetut vaatimukset kansanvaltaisessa yhteiskunnassa.\nNäitä oikeuksia ja vapauksia ei missään tapauksessa saa käyttää vastoin Yhdistyneiden\nKansakuntien päämääriä ja periaatteita.\n30. artikla.\nMitään tässä julistuksessa ei saa tulkita niin, että valtio, ryhmä tai yksityinen henkilö voi\nsen perusteella katsoa oikeudekseen tehdä sellaista, mikä voisi hävittää tässä määriteltyjä\noikeuksia ja vapauksia.",
            "Image": "f467d6a3b4068085a1380f9c64fba363"
        }
    }
}
