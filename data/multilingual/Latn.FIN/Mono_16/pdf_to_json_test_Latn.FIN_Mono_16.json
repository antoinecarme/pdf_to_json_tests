{
    "MetaData": {
        "Author": null,
        "Creation_Date": 1581467941,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "bd267fe42fa67b07b9bca397382639db",
            "Index": 0,
            "Label": "1",
            "Size": [
                595.0,
                842.0
            ],
            "Text": "Yhdistyneiden kansakuntien kolmas yleiskokous hyväksyi ja julkisti\nihmisoikeuksien yleismaailmallisen julistuksen joulukuun 10. päivänä\n1948. Julistuksen hyväksymisen puolesta äänesti 48 maata. Mikään maa ei\näänestänyt vastaan. Kahdeksan maata pidättyi äänestämästä.\nVälittömästi tämän historiallisen tapahtuman jälkeen yleiskokous kehotti\nkaikkia jäsenmaita julkaisemaan julistuksen tekstin. Niitä pyydettiin\n\"levittämään ja tekemään sitä tunnetuksi, lukemaan ja selittämään sitä\nennen kaikkea kouluissa ja muissa oppilaitoksissa eri maiden ja alueiden\npoliittisista oloista riippumatta\".\nJulistuksen virallinen teksti on saatavissa YK:n kuudella virallisella\nkielellä: arabiaksi, englanniksi, espanjaksi, kiinaksi, ranskaksi ja\nvenäjäksi. Myös monet YK:n jäsenmaat ovat noudattaneet yleiskokouksen\nkehotusta ja kääntäneet julistuksen omalle kielelleen. Seuraavilla\nsivuilla oleva käännös on Suomen hallituksen vahvistama.\nJulistuksen ilmaiskappaleita on saatavana YK:n Kööpenhaminassa\nsijaitsevasta pohjoismaisesta tiedotustoimistosta YK:n virallisilla\nkielillä, pohjoismaisilla kielillä ja rajallinen määrä muilla kielillä.\nIHMISOIKEUKSIEN YLEISMAAILMALLINEN JULISTUS\nJOHDANTO\nKun ihmiskunnan kaikkien jäsenten luonnollisen arvon ja heidän\nyhtäläisten ja luovuttamattomien oikeuksiensa tunnustaminen on vapauden,\noikeudenmukaisuuden ja rauhan perustana maailmassa,\nkun ihmisoikeuksia on väheksytty tai ne on jätetty huomiota vaille, on\ntapahtunut raakalaistekoja, jotka ovat järkyttäneet ihmiskunnan\nomaatuntoa, ja kun kansojen korkeimmaksi päämääräksi on julistettu\nsellaisen maailman luominen, missä ihmiset voivat vapaasti nauttia sanan\nja uskon vapautta sekä elää vapaina pelosta ja puutteesta,\nkun on välttämätöntä, että ihmisoikeudet turvataan oikeusjärjestyksellä,\njotta ihmisten ei olisi pakko viimeisenä keinona nousta kapinaan\npakkovaltaa ja sortoa vastaan,\nkun on tähdellistä edistää ystävällisten suhteiden kehittymistä kansojen\nvälille,\nkun Yhdistyneiden Kansakuntien kansat ovat peruskirjassa vahvistaneet\nuskonsa ihmisten perusoikeuksiin, ihmisyksilön arvoon ja merkitykseen\nsekä miesten ja naisten yhtäläisiin oikeuksiin ja kun ne ovat ilmaisseet\nvakaan tahtonsa edistää sosiaalista kehitystä ja parempien elämisen\nehtojen aikaansaamista vapaammissa oloissa,\nkun jäsenvaltiot ovat sitoutuneet edistämään, yhteistoiminnassa\nYhdistyneet Kansakunnat -järjestön kanssa, ihmisoikeuksien ja\nperusvapauksien yleistä kunnioittamista ja noudattamista, ja\nkun yhteinen käsitys näiden oikeuksien ja vapauksien sisällöstä on mitä\ntärkein tämän sitoumuksen täydelliselle toteuttamiselle,"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "25f35169ee0495d35a9e54d73771ac0e",
            "Index": 1,
            "Label": "2",
            "Size": [
                595.0,
                842.0
            ],
            "Text": "Niin sen vuoksi\nYLEISKOKOUS\nantaa TÄMÄN IHMISOIKEUKSIEN YLEISMAAILMALLISEN JULISTUKSEN kaikkien\nkansojen ja kaikkien kansakuntien tavoiteltavaksi yhteiseksi ohjeeksi,\njotta kukin yksilö ja kukin yhteiskuntaelin pyrkisi, pitäen alati\nmielessään tämän julistuksen, valistamalla ja opettamalla edistämään\nnäiden oikeuksien ja vapauksien kunnioittamista sekä turvaamaan jatkuvin\nkansallisin ja kansainvälisin toimenpitein niiden yleisen ja tehokkaan\ntunnustamisen ja noudattamisen sekä itse jäsenvaltioiden kansojen että\nniiden oikeuspiirissä olevien alueiden kansojen keskuudessa.\n1. artikla.\nKaikki ihmiset syntyvät vapaina ja tasavertaisina arvoltaan ja\noikeuksiltaan. Heille on annettu järki ja omatunto, ja heidän on\ntoimittava toisiaan kohtaan veljeyden hengessä.\n2. artikla.\nJokainen on oikeutettu kaikkiin tässä julistuksessa esitettyihin\noikeuksiin ja vapauksiin ilman minkäänlaista rotuun, väriin,\nsukupuoleen, kieleen, uskontoon, poliittiseen tai muuhun mielipiteeseen,\nkansalliseen tai yhteiskunnalliseen alkuperään, omaisuuteen, syntyperään\ntai muuhun tekijään perustuvaa erotusta.\nMitään erotusta ei myöskään pidä tehdä sen maan tai alueen valtiollisen,\nhallinnollisen tai kansainvälisen aseman perusteella, johon henkilö\nkuuluu, olipa tämä alue itsenäinen, huoltohallinnossa, itsehallintoa\nvailla tai täysivaltaisuudeltaan minkä tahansa muun rajoituksen alainen.\n3. artikla.\nKullakin yksilöllä on oikeus elämään, vapauteen ja henkilökohtaiseen\nturvallisuuteen.\n4. artikla.\nKetään ei saa pitää orjana tai orjuutettuna, kaikki orjuuden ja\norjakaupan muodot on kiellettävä.\n5. artikla.\nKetään ei saa kiduttaa eikä kohdella tai rangaista julmasti,\nepäinhimillisesti tai alentavasti.\n6. artikla.\nJokaisella ihmisellä on kaikkialla oikeus siihen, että hänet henkilönä\ntunnustetaan lain edessä.\n7. artikla.\nKaikki ovat tasavertaisia lain edessä ja oikeutetut erotuksetta\nyhtäläiseen lain suojaan. Kaikilla on oikeus tasavertaiseen suojaan tätä\njulistusta loukkaavaa syrjintää vastaan sekä kaikkea sellaiseen"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "2b49f2a8100f41959c866230fc860bc3",
            "Index": 2,
            "Label": "3",
            "Size": [
                595.0,
                842.0
            ],
            "Text": "syrjintään tähtäävää yllytystä vastaan.\n8. artikla.\nJokaisella on oikeus tehokkaaseen hyvitykseen asianomaisessa\nkansallisessa tuomioistuimessa häneen kohdistuneista teoista, jotka\nloukkaavat hänelle valtiosäännöllä tai lailla turvattuja perusoikeuksia.\n9. artikla.\nKetään ei saa mielivaltaisesti pidättää, vangita tai ajaa maanpakoon.\n10. artikla.\nJokaisella on täysin tasa-arvoisesti oikeus siihen, että häntä\noikeudenmukaisesti ja julkisesti kuullaan riippumattomassa ja\npuolueettomassa tuomioistuimessa hänen oikeuksiaan ja velvollisuuksiaan\nmäärättäessä tai häntä vastaan nostettua rikossyytettä selvitettäessä.\n11. artikla.\nJokaisen rikollisesta teosta syytteessä olevan henkilön edellytetään\nolevan syytön siihen asti kunnes hänen syyllisyytensä on laillisesti\ntodistettu julkisessa oikeudenkäynnissä, jossa hänelle turvataan kaikki\nhänen puolustustaan varten tarpeelliset takeet.\nKetään ei pidä tuomita rangaistavaksi teoista tai laiminlyönneistä,\njotka eivät kansallisen tai kansainvälisen oikeuden mukaan olleet\nrikollisia tekohetkellä. Myöskään ei pidä tuomita ankarampaan\nrangaistukseen, kuin mikä oli sovellettavissa rangaistavan teon\nsuoritushetkellä.\n12. artikla.\nÄlköön mielivaltaisesti puututtako kenenkään yksityiselämään,\nperheeseen, kotiin tai kirjeenvaihtoon älköönkä loukattako kenenkään\nkunniaa ja mainetta. Jokaisella on oikeus lain suojaan sellaista\npuuttumista tai loukkausta vastaan.\n13. artikla.\nJokaisella on oikeus liikkua vapaasti ja valita asuinpaikkansa kunkin\nvaltion sisällä.\nJokaisella on oikeus lähteä maasta, myös omasta maastaan, ja palata\nmaahansa.\n14. artikla.\nJokaisella vainon kohteeksi joutuneella on oikeus hakea ja nauttia\nturvapaikkaa muissa maissa.\nTähän oikeuteen ei voida vedota, kun on kysymys tosi epäpoliittisista\nrikoksista johtuvista syytteistä tai teoista, jotka ovat vastoin\nYhdistyneiden Kansakuntien periaatteita ja päämääriä.\n15. artikla."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e236ab88891230ab48fc9a01a5f741f7",
            "Index": 3,
            "Label": "4",
            "Size": [
                595.0,
                842.0
            ],
            "Text": "Jokaisella on oikeus kansalaisuuteen.\nKeltään ei saa mielivaltaisesti riistää kansalaisuutta eikä evätä\noikeutta kansalaisuuden vaihtamiseen.\n16. artikla.\nTäysi-ikäisillä miehillä ja naisilla on oikeus solmia avioliitto ja\nperustaa perhe ilman minkäänlaisia rodusta, kansalaisuudesta tai\nuskonnosta johtuvia rajoituksia. Heillä on yhtäläiset oikeudet\navioliittoon, avioliiton aikana ja sen purkamisen jälkeen.\nAvioliiton solmiminen tapahtukoon vain tulevien aviopuolisoiden vapaasta\nja täydestä suostumuksesta.\nPerhe on yhteiskunnan luonnollinen ja perustava ydinosa ja sillä on\noikeus yhteiskunnan ja valtion suojaan.\n17. artikla.\nJokaisella on oikeus omistaa omaisuutta yksin tai yhdessä toisten\nkanssa.\nKeltään älköön mielivaltaisesti riistettäkö hänen omaisuuttaan.\n18. artikla.\nJokaisella ihmisellä on ajatuksen, omantunnon ja uskonnon vapaus; tämä\noikeus sisältää vapauden uskonnon tai vakaumuksen vaihtamiseen sekä\nuskonnon tai vakaumuksen julistamiseen yksin tai yhdessä toisten kanssa,\nsekä julkisesti että yksityisesti, opettamalla sekä harjoittamalla\nhartautta ja uskonnollisia menoja.\n19. artikla.\nJokaisella on oikeus mielipiteen- ja sananvapauteen; tähän sisältyy\noikeus häiritsemättä pitää mielipiteensä sekä oikeus rajoista\nriippumatta hankkia, vastaanottaa ja levittää tietoja kaikkien\ntiedotusvälineiden kautta.\n20. artikla.\nKaikilla on oikeus rauhanomaiseen kokoontumis- ja yhdistymisvapauteen.\nKetään ei saa pakottaa liittymään mihinkään yhdistykseen.\n21. artikla.\nJokaisella on oikeus osallistua maansa hallitsemiseen joko välittömästi\ntai vapaasti valittujen edustajien välityksellä.\nJokaisella on yhtäläinen oikeus päästä maansa julkisiin toimiin.\nKansan tahto on hallitusvallan perusta; tämä tahto on ilmaistava\nmääräaikaisilla ja aidoilla vaaleilla, joissa kaikilla on yleinen ja\nyhtäläinen äänioikeus ja joissa äänestys on salainen tai muuta\nvaalivapauden turvaavaa menettelyä noudattava."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "26e30c016fb4a45c7d612b9a0dae9384",
            "Index": 4,
            "Label": "5",
            "Size": [
                595.0,
                842.0
            ],
            "Text": "22. artikla.\nJokaisella on yhteiskunnan jäsenenä oikeus sosiaaliturvaan sekä oikeus\nkansallisten toimenpiteiden ja kansainvälisen yhteistyön kautta kunkin\nmaan järjestelmä ja voimavarat huomioonottaen, nauttia hänen\nihmisarvolleen ja hänen yksilöllisen olemuksensa vapaalle kehittymiselle\nvälttämättömiä taloudellisia, sosiaalisia ja sivistyksellisiä oikeuksia.\n23. artikla.\nJokaisella on oikeus työhön, työpaikan vapaaseen valintaan,\noikeudenmukaisiin ja tyydyttäviin työehtoihin sekä suojaan työttömyyttä\nvastaan.\nJokaisella on oikeus ilman minkäänlaista syrjintää samaan palkkaan\nsamasta työstä.\nJokaisella työtä tekevällä on oikeus kohtuulliseen ja riittävään\npalkkaan, joka turvaa hänelle ja hänen perheelleen ihmisarvon mukaisen\ntoimeentulon ja jota tarpeen vaatiessa täydentävät muut sosiaalisen\nsuojelun keinot.\nJokaisella on oikeus perustaa ammattiyhdistyksiä ja liittyä niihin\netujensa puolustamiseksi.\n24. artikla.\nJokaisella on oikeus lepoon ja vapaa-aikaan, työajan järkevään\nrajoittamiseen sekä määräaikaisiin palkallisiin lomiin.\n25. artikla.\nJokaisella on oikeus elintasoon, joka on riittävä turvaamaan hänen ja\nhänen perheensä terveyden ja hyvinvoinnin ravinnon, vaatetuksen,\nasunnon, lääkintähuollon ja välttämättömän yhteiskunnallisen huollon\nosalta. Jokaisella on myös oikeus turvaan työttömyyden, sairauden,\ntapaturman, leskeyden tai vanhuuden sekä muun hänen tahdostaan\nriippumatta tapahtuneen toimeentulon menetyksen varalta.\nÄideillä ja lapsilla on oikeus erityiseen huoltoon ja apuun. Kaikkien\nlasten, riippumatta siitä, ovatko he syntyneet avioliitossa tai sen\nulkopuolella, tulee nauttia samaa yhteiskunnan suojaa.\n26. artikla.\nJokaisella on oikeus saada opetusta. Opetuksen on oltava ainakin alkeis-\nja perusopetuksen osalta maksutonta. Alkeisopetuksen on oltava\npakollinen. Teknistä ja ammattiopetusta on oltava yleisesti saatavilla,\nja korkeamman opetuksen on oltava avoinna yhtäläisesti kaikille heidän\nkykyjensä mukaan.\nOpetuksen on pyrittävä ihmisen persoonallisuuden täyteen kehittämiseen\nsekä ihmisoikeuksien ja perusvapauksien kunnioittamisen vahvistamiseen.\nSen tulee edistää ymmärtämystä, suvaitsevaisuutta ja ystävyyttä kaikkien\nkansakuntien ja kaikkien rotu- ja uskontoryhmien kesken sekä pyrkiä\nedistämään Yhdistyneiden Kansakuntien toimintaa rauhan ylläpitämiseksi."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e80cda8a42e1b406e356170b51d5f604",
            "Index": 5,
            "Label": "6",
            "Size": [
                595.0,
                842.0
            ],
            "Text": "Vanhemmilla on ensisijainen oikeus valita heidän lapsilleen annettavan\nopetuksen laatu.\n27. artikla.\nJokaisella on oikeus vapaasti osallistua yhteiskunnan sivistyselämään,\nnauttia taiteista sekä päästä osalliseksi tieteen edistyksen mukanaan\ntuomista eduista.\nJokaisella on oikeus niiden henkisten ja aineellisten etujen\nsuojaamiseen, jotka johtuvat hänen luomastaan tieteellisestä,\nkirjallisesta tai taiteellisesta tuotannosta.\n28. artikla.\nJokaisella on oikeus sellaiseen yhteiskunnalliseen ja kansainväliseen\njärjestykseen, jonka puitteissa tässä julistuksessa esitetyt oikeudet ja\nvelvollisuudet voivat täysin toteutua.\n29. artikla.\nJokaisella ihmisellä on velvollisuuksia yhteiskuntaa kohtaan, koska vain\nsen puitteissa hänen yksilöllisen olemuksensa vapaa ja täysi kehitys on\nmahdollinen.\nKäyttäessään oikeuksiaan ja nauttiessaan vapauksiaan kukaan ei ole\nmuiden kuin sellaisten lailla säädettyjen rajoitusten alainen, joiden\nyksinomaisena tarkoituksena on turvata toisten oikeuksien ja vapauksien\ntunnustaminen ja kunnioittaminen sekä moraalin, julkisen järjestyksen ja\nyleisen hyvinvoinnin oikeutetut vaatimukset kansanvaltaisessa\nyhteiskunnassa.\nNäitä oikeuksia ja vapauksia ei missään tapauksessa saa käyttää vastoin\nYhdistyneiden Kansakuntien päämääriä ja periaatteita.\n30. artikla.\nMitään tässä julistuksessa ei saa tulkita niin, että valtio, ryhmä tai\nyksityinen henkilö voi sen perusteella katsoa oikeudekseen tehdä\nsellaista, mikä voisi hävittää tässä määriteltyjä oikeuksia ja\nvapauksia."
        }
    }
}
