{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467941,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Yhdistyneiden kansakuntien kolmas yleiskokous hyv\u00e4ksyi ja julkisti\nihmisoikeuksien yleismaailmallisen julistuksen joulukuun 10. p\u00e4iv\u00e4n\u00e4\n1948. Julistuksen hyv\u00e4ksymisen puolesta \u00e4\u00e4nesti 48 maata. Mik\u00e4\u00e4n maa ei\n\u00e4\u00e4nest\u00e4nyt vastaan. Kahdeksan maata pid\u00e4ttyi \u00e4\u00e4nest\u00e4m\u00e4st\u00e4.\nV\u00e4litt\u00f6m\u00e4sti t\u00e4m\u00e4n historiallisen tapahtuman j\u00e4lkeen yleiskokous kehotti\nkaikkia j\u00e4senmaita julkaisemaan julistuksen tekstin. Niit\u00e4 pyydettiin\n\"levitt\u00e4m\u00e4\u00e4n ja tekem\u00e4\u00e4n sit\u00e4 tunnetuksi, lukemaan ja selitt\u00e4m\u00e4\u00e4n sit\u00e4\nennen kaikkea kouluissa ja muissa oppilaitoksissa eri maiden ja alueiden\npoliittisista oloista riippumatta\".\nJulistuksen virallinen teksti on saatavissa YK:n kuudella virallisella\nkielell\u00e4: arabiaksi, englanniksi, espanjaksi, kiinaksi, ranskaksi ja\nven\u00e4j\u00e4ksi. My\u00f6s monet YK:n j\u00e4senmaat ovat noudattaneet yleiskokouksen\nkehotusta ja k\u00e4\u00e4nt\u00e4neet julistuksen omalle kielelleen. Seuraavilla\nsivuilla oleva k\u00e4\u00e4nn\u00f6s on Suomen hallituksen vahvistama.\nJulistuksen ilmaiskappaleita on saatavana YK:n K\u00f6\u00f6penhaminassa\nsijaitsevasta pohjoismaisesta tiedotustoimistosta YK:n virallisilla\nkielill\u00e4, pohjoismaisilla kielill\u00e4 ja rajallinen m\u00e4\u00e4r\u00e4 muilla kielill\u00e4.\nIHMISOIKEUKSIEN YLEISMAAILMALLINEN JULISTUS\nJOHDANTO\nKun ihmiskunnan kaikkien j\u00e4senten luonnollisen arvon ja heid\u00e4n\nyht\u00e4l\u00e4isten ja luovuttamattomien oikeuksiensa tunnustaminen on vapauden,\noikeudenmukaisuuden ja rauhan perustana maailmassa,\nkun ihmisoikeuksia on v\u00e4heksytty tai ne on j\u00e4tetty huomiota vaille, on\ntapahtunut raakalaistekoja, jotka ovat j\u00e4rkytt\u00e4neet ihmiskunnan\nomaatuntoa, ja kun kansojen korkeimmaksi p\u00e4\u00e4m\u00e4\u00e4r\u00e4ksi on julistettu\nsellaisen maailman luominen, miss\u00e4 ihmiset voivat vapaasti nauttia sanan\nja uskon vapautta sek\u00e4 el\u00e4\u00e4 vapaina pelosta ja puutteesta,\nkun on v\u00e4ltt\u00e4m\u00e4t\u00f6nt\u00e4, ett\u00e4 ihmisoikeudet turvataan oikeusj\u00e4rjestyksell\u00e4,\njotta ihmisten ei olisi pakko viimeisen\u00e4 keinona nousta kapinaan\npakkovaltaa ja sortoa vastaan,\nkun on t\u00e4hdellist\u00e4 edist\u00e4\u00e4 yst\u00e4v\u00e4llisten suhteiden kehittymist\u00e4 kansojen\nv\u00e4lille,\nkun Yhdistyneiden Kansakuntien kansat ovat peruskirjassa vahvistaneet\nuskonsa ihmisten perusoikeuksiin, ihmisyksil\u00f6n arvoon ja merkitykseen\nsek\u00e4 miesten ja naisten yht\u00e4l\u00e4isiin oikeuksiin ja kun ne ovat ilmaisseet\nvakaan tahtonsa edist\u00e4\u00e4 sosiaalista kehityst\u00e4 ja parempien el\u00e4misen\nehtojen aikaansaamista vapaammissa oloissa,\nkun j\u00e4senvaltiot ovat sitoutuneet edist\u00e4m\u00e4\u00e4n, yhteistoiminnassa\nYhdistyneet Kansakunnat -j\u00e4rjest\u00f6n kanssa, ihmisoikeuksien ja\nperusvapauksien yleist\u00e4 kunnioittamista ja noudattamista, ja\nkun yhteinen k\u00e4sitys n\u00e4iden oikeuksien ja vapauksien sis\u00e4ll\u00f6st\u00e4 on mit\u00e4\nt\u00e4rkein t\u00e4m\u00e4n sitoumuksen t\u00e4ydelliselle toteuttamiselle,",
            "Image": "bd267fe42fa67b07b9bca397382639db"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Niin sen vuoksi\nYLEISKOKOUS\nantaa T\u00c4M\u00c4N IHMISOIKEUKSIEN YLEISMAAILMALLISEN JULISTUKSEN kaikkien\nkansojen ja kaikkien kansakuntien tavoiteltavaksi yhteiseksi ohjeeksi,\njotta kukin yksil\u00f6 ja kukin yhteiskuntaelin pyrkisi, pit\u00e4en alati\nmieless\u00e4\u00e4n t\u00e4m\u00e4n julistuksen, valistamalla ja opettamalla edist\u00e4m\u00e4\u00e4n\nn\u00e4iden oikeuksien ja vapauksien kunnioittamista sek\u00e4 turvaamaan jatkuvin\nkansallisin ja kansainv\u00e4lisin toimenpitein niiden yleisen ja tehokkaan\ntunnustamisen ja noudattamisen sek\u00e4 itse j\u00e4senvaltioiden kansojen ett\u00e4\nniiden oikeuspiiriss\u00e4 olevien alueiden kansojen keskuudessa.\n1. artikla.\nKaikki ihmiset syntyv\u00e4t vapaina ja tasavertaisina arvoltaan ja\noikeuksiltaan. Heille on annettu j\u00e4rki ja omatunto, ja heid\u00e4n on\ntoimittava toisiaan kohtaan veljeyden hengess\u00e4.\n2. artikla.\nJokainen on oikeutettu kaikkiin t\u00e4ss\u00e4 julistuksessa esitettyihin\noikeuksiin ja vapauksiin ilman mink\u00e4\u00e4nlaista rotuun, v\u00e4riin,\nsukupuoleen, kieleen, uskontoon, poliittiseen tai muuhun mielipiteeseen,\nkansalliseen tai yhteiskunnalliseen alkuper\u00e4\u00e4n, omaisuuteen, syntyper\u00e4\u00e4n\ntai muuhun tekij\u00e4\u00e4n perustuvaa erotusta.\nMit\u00e4\u00e4n erotusta ei my\u00f6sk\u00e4\u00e4n pid\u00e4 tehd\u00e4 sen maan tai alueen valtiollisen,\nhallinnollisen tai kansainv\u00e4lisen aseman perusteella, johon henkil\u00f6\nkuuluu, olipa t\u00e4m\u00e4 alue itsen\u00e4inen, huoltohallinnossa, itsehallintoa\nvailla tai t\u00e4ysivaltaisuudeltaan mink\u00e4 tahansa muun rajoituksen alainen.\n3. artikla.\nKullakin yksil\u00f6ll\u00e4 on oikeus el\u00e4m\u00e4\u00e4n, vapauteen ja henkil\u00f6kohtaiseen\nturvallisuuteen.\n4. artikla.\nKet\u00e4\u00e4n ei saa pit\u00e4\u00e4 orjana tai orjuutettuna, kaikki orjuuden ja\norjakaupan muodot on kiellett\u00e4v\u00e4.\n5. artikla.\nKet\u00e4\u00e4n ei saa kiduttaa eik\u00e4 kohdella tai rangaista julmasti,\nep\u00e4inhimillisesti tai alentavasti.\n6. artikla.\nJokaisella ihmisell\u00e4 on kaikkialla oikeus siihen, ett\u00e4 h\u00e4net henkil\u00f6n\u00e4\ntunnustetaan lain edess\u00e4.\n7. artikla.\nKaikki ovat tasavertaisia lain edess\u00e4 ja oikeutetut erotuksetta\nyht\u00e4l\u00e4iseen lain suojaan. Kaikilla on oikeus tasavertaiseen suojaan t\u00e4t\u00e4\njulistusta loukkaavaa syrjint\u00e4\u00e4 vastaan sek\u00e4 kaikkea sellaiseen",
            "Image": "25f35169ee0495d35a9e54d73771ac0e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "syrjint\u00e4\u00e4n t\u00e4ht\u00e4\u00e4v\u00e4\u00e4 yllytyst\u00e4 vastaan.\n8. artikla.\nJokaisella on oikeus tehokkaaseen hyvitykseen asianomaisessa\nkansallisessa tuomioistuimessa h\u00e4neen kohdistuneista teoista, jotka\nloukkaavat h\u00e4nelle valtios\u00e4\u00e4nn\u00f6ll\u00e4 tai lailla turvattuja perusoikeuksia.\n9. artikla.\nKet\u00e4\u00e4n ei saa mielivaltaisesti pid\u00e4tt\u00e4\u00e4, vangita tai ajaa maanpakoon.\n10. artikla.\nJokaisella on t\u00e4ysin tasa-arvoisesti oikeus siihen, ett\u00e4 h\u00e4nt\u00e4\noikeudenmukaisesti ja julkisesti kuullaan riippumattomassa ja\npuolueettomassa tuomioistuimessa h\u00e4nen oikeuksiaan ja velvollisuuksiaan\nm\u00e4\u00e4r\u00e4tt\u00e4ess\u00e4 tai h\u00e4nt\u00e4 vastaan nostettua rikossyytett\u00e4 selvitett\u00e4ess\u00e4.\n11. artikla.\nJokaisen rikollisesta teosta syytteess\u00e4 olevan henkil\u00f6n edellytet\u00e4\u00e4n\nolevan syyt\u00f6n siihen asti kunnes h\u00e4nen syyllisyytens\u00e4 on laillisesti\ntodistettu julkisessa oikeudenk\u00e4ynniss\u00e4, jossa h\u00e4nelle turvataan kaikki\nh\u00e4nen puolustustaan varten tarpeelliset takeet.\nKet\u00e4\u00e4n ei pid\u00e4 tuomita rangaistavaksi teoista tai laiminly\u00f6nneist\u00e4,\njotka eiv\u00e4t kansallisen tai kansainv\u00e4lisen oikeuden mukaan olleet\nrikollisia tekohetkell\u00e4. My\u00f6sk\u00e4\u00e4n ei pid\u00e4 tuomita ankarampaan\nrangaistukseen, kuin mik\u00e4 oli sovellettavissa rangaistavan teon\nsuoritushetkell\u00e4.\n12. artikla.\n\u00c4lk\u00f6\u00f6n mielivaltaisesti puututtako kenenk\u00e4\u00e4n yksityisel\u00e4m\u00e4\u00e4n,\nperheeseen, kotiin tai kirjeenvaihtoon \u00e4lk\u00f6\u00f6nk\u00e4 loukattako kenenk\u00e4\u00e4n\nkunniaa ja mainetta. Jokaisella on oikeus lain suojaan sellaista\npuuttumista tai loukkausta vastaan.\n13. artikla.\nJokaisella on oikeus liikkua vapaasti ja valita asuinpaikkansa kunkin\nvaltion sis\u00e4ll\u00e4.\nJokaisella on oikeus l\u00e4hte\u00e4 maasta, my\u00f6s omasta maastaan, ja palata\nmaahansa.\n14. artikla.\nJokaisella vainon kohteeksi joutuneella on oikeus hakea ja nauttia\nturvapaikkaa muissa maissa.\nT\u00e4h\u00e4n oikeuteen ei voida vedota, kun on kysymys tosi ep\u00e4poliittisista\nrikoksista johtuvista syytteist\u00e4 tai teoista, jotka ovat vastoin\nYhdistyneiden Kansakuntien periaatteita ja p\u00e4\u00e4m\u00e4\u00e4ri\u00e4.\n15. artikla.",
            "Image": "2b49f2a8100f41959c866230fc860bc3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Jokaisella on oikeus kansalaisuuteen.\nKelt\u00e4\u00e4n ei saa mielivaltaisesti riist\u00e4\u00e4 kansalaisuutta eik\u00e4 ev\u00e4t\u00e4\noikeutta kansalaisuuden vaihtamiseen.\n16. artikla.\nT\u00e4ysi-ik\u00e4isill\u00e4 miehill\u00e4 ja naisilla on oikeus solmia avioliitto ja\nperustaa perhe ilman mink\u00e4\u00e4nlaisia rodusta, kansalaisuudesta tai\nuskonnosta johtuvia rajoituksia. Heill\u00e4 on yht\u00e4l\u00e4iset oikeudet\navioliittoon, avioliiton aikana ja sen purkamisen j\u00e4lkeen.\nAvioliiton solmiminen tapahtukoon vain tulevien aviopuolisoiden vapaasta\nja t\u00e4ydest\u00e4 suostumuksesta.\nPerhe on yhteiskunnan luonnollinen ja perustava ydinosa ja sill\u00e4 on\noikeus yhteiskunnan ja valtion suojaan.\n17. artikla.\nJokaisella on oikeus omistaa omaisuutta yksin tai yhdess\u00e4 toisten\nkanssa.\nKelt\u00e4\u00e4n \u00e4lk\u00f6\u00f6n mielivaltaisesti riistett\u00e4k\u00f6 h\u00e4nen omaisuuttaan.\n18. artikla.\nJokaisella ihmisell\u00e4 on ajatuksen, omantunnon ja uskonnon vapaus; t\u00e4m\u00e4\noikeus sis\u00e4lt\u00e4\u00e4 vapauden uskonnon tai vakaumuksen vaihtamiseen sek\u00e4\nuskonnon tai vakaumuksen julistamiseen yksin tai yhdess\u00e4 toisten kanssa,\nsek\u00e4 julkisesti ett\u00e4 yksityisesti, opettamalla sek\u00e4 harjoittamalla\nhartautta ja uskonnollisia menoja.\n19. artikla.\nJokaisella on oikeus mielipiteen- ja sananvapauteen; t\u00e4h\u00e4n sis\u00e4ltyy\noikeus h\u00e4iritsem\u00e4tt\u00e4 pit\u00e4\u00e4 mielipiteens\u00e4 sek\u00e4 oikeus rajoista\nriippumatta hankkia, vastaanottaa ja levitt\u00e4\u00e4 tietoja kaikkien\ntiedotusv\u00e4lineiden kautta.\n20. artikla.\nKaikilla on oikeus rauhanomaiseen kokoontumis- ja yhdistymisvapauteen.\nKet\u00e4\u00e4n ei saa pakottaa liittym\u00e4\u00e4n mihink\u00e4\u00e4n yhdistykseen.\n21. artikla.\nJokaisella on oikeus osallistua maansa hallitsemiseen joko v\u00e4litt\u00f6m\u00e4sti\ntai vapaasti valittujen edustajien v\u00e4lityksell\u00e4.\nJokaisella on yht\u00e4l\u00e4inen oikeus p\u00e4\u00e4st\u00e4 maansa julkisiin toimiin.\nKansan tahto on hallitusvallan perusta; t\u00e4m\u00e4 tahto on ilmaistava\nm\u00e4\u00e4r\u00e4aikaisilla ja aidoilla vaaleilla, joissa kaikilla on yleinen ja\nyht\u00e4l\u00e4inen \u00e4\u00e4nioikeus ja joissa \u00e4\u00e4nestys on salainen tai muuta\nvaalivapauden turvaavaa menettely\u00e4 noudattava.",
            "Image": "e236ab88891230ab48fc9a01a5f741f7"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "22. artikla.\nJokaisella on yhteiskunnan j\u00e4senen\u00e4 oikeus sosiaaliturvaan sek\u00e4 oikeus\nkansallisten toimenpiteiden ja kansainv\u00e4lisen yhteisty\u00f6n kautta kunkin\nmaan j\u00e4rjestelm\u00e4 ja voimavarat huomioonottaen, nauttia h\u00e4nen\nihmisarvolleen ja h\u00e4nen yksil\u00f6llisen olemuksensa vapaalle kehittymiselle\nv\u00e4ltt\u00e4m\u00e4tt\u00f6mi\u00e4 taloudellisia, sosiaalisia ja sivistyksellisi\u00e4 oikeuksia.\n23. artikla.\nJokaisella on oikeus ty\u00f6h\u00f6n, ty\u00f6paikan vapaaseen valintaan,\noikeudenmukaisiin ja tyydytt\u00e4viin ty\u00f6ehtoihin sek\u00e4 suojaan ty\u00f6tt\u00f6myytt\u00e4\nvastaan.\nJokaisella on oikeus ilman mink\u00e4\u00e4nlaista syrjint\u00e4\u00e4 samaan palkkaan\nsamasta ty\u00f6st\u00e4.\nJokaisella ty\u00f6t\u00e4 tekev\u00e4ll\u00e4 on oikeus kohtuulliseen ja riitt\u00e4v\u00e4\u00e4n\npalkkaan, joka turvaa h\u00e4nelle ja h\u00e4nen perheelleen ihmisarvon mukaisen\ntoimeentulon ja jota tarpeen vaatiessa t\u00e4ydent\u00e4v\u00e4t muut sosiaalisen\nsuojelun keinot.\nJokaisella on oikeus perustaa ammattiyhdistyksi\u00e4 ja liitty\u00e4 niihin\netujensa puolustamiseksi.\n24. artikla.\nJokaisella on oikeus lepoon ja vapaa-aikaan, ty\u00f6ajan j\u00e4rkev\u00e4\u00e4n\nrajoittamiseen sek\u00e4 m\u00e4\u00e4r\u00e4aikaisiin palkallisiin lomiin.\n25. artikla.\nJokaisella on oikeus elintasoon, joka on riitt\u00e4v\u00e4 turvaamaan h\u00e4nen ja\nh\u00e4nen perheens\u00e4 terveyden ja hyvinvoinnin ravinnon, vaatetuksen,\nasunnon, l\u00e4\u00e4kint\u00e4huollon ja v\u00e4ltt\u00e4m\u00e4tt\u00f6m\u00e4n yhteiskunnallisen huollon\nosalta. Jokaisella on my\u00f6s oikeus turvaan ty\u00f6tt\u00f6myyden, sairauden,\ntapaturman, leskeyden tai vanhuuden sek\u00e4 muun h\u00e4nen tahdostaan\nriippumatta tapahtuneen toimeentulon menetyksen varalta.\n\u00c4ideill\u00e4 ja lapsilla on oikeus erityiseen huoltoon ja apuun. Kaikkien\nlasten, riippumatta siit\u00e4, ovatko he syntyneet avioliitossa tai sen\nulkopuolella, tulee nauttia samaa yhteiskunnan suojaa.\n26. artikla.\nJokaisella on oikeus saada opetusta. Opetuksen on oltava ainakin alkeis-\nja perusopetuksen osalta maksutonta. Alkeisopetuksen on oltava\npakollinen. Teknist\u00e4 ja ammattiopetusta on oltava yleisesti saatavilla,\nja korkeamman opetuksen on oltava avoinna yht\u00e4l\u00e4isesti kaikille heid\u00e4n\nkykyjens\u00e4 mukaan.\nOpetuksen on pyritt\u00e4v\u00e4 ihmisen persoonallisuuden t\u00e4yteen kehitt\u00e4miseen\nsek\u00e4 ihmisoikeuksien ja perusvapauksien kunnioittamisen vahvistamiseen.\nSen tulee edist\u00e4\u00e4 ymm\u00e4rt\u00e4myst\u00e4, suvaitsevaisuutta ja yst\u00e4vyytt\u00e4 kaikkien\nkansakuntien ja kaikkien rotu- ja uskontoryhmien kesken sek\u00e4 pyrki\u00e4\nedist\u00e4m\u00e4\u00e4n Yhdistyneiden Kansakuntien toimintaa rauhan yll\u00e4pit\u00e4miseksi.",
            "Image": "26e30c016fb4a45c7d612b9a0dae9384"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Vanhemmilla on ensisijainen oikeus valita heid\u00e4n lapsilleen annettavan\nopetuksen laatu.\n27. artikla.\nJokaisella on oikeus vapaasti osallistua yhteiskunnan sivistysel\u00e4m\u00e4\u00e4n,\nnauttia taiteista sek\u00e4 p\u00e4\u00e4st\u00e4 osalliseksi tieteen edistyksen mukanaan\ntuomista eduista.\nJokaisella on oikeus niiden henkisten ja aineellisten etujen\nsuojaamiseen, jotka johtuvat h\u00e4nen luomastaan tieteellisest\u00e4,\nkirjallisesta tai taiteellisesta tuotannosta.\n28. artikla.\nJokaisella on oikeus sellaiseen yhteiskunnalliseen ja kansainv\u00e4liseen\nj\u00e4rjestykseen, jonka puitteissa t\u00e4ss\u00e4 julistuksessa esitetyt oikeudet ja\nvelvollisuudet voivat t\u00e4ysin toteutua.\n29. artikla.\nJokaisella ihmisell\u00e4 on velvollisuuksia yhteiskuntaa kohtaan, koska vain\nsen puitteissa h\u00e4nen yksil\u00f6llisen olemuksensa vapaa ja t\u00e4ysi kehitys on\nmahdollinen.\nK\u00e4ytt\u00e4ess\u00e4\u00e4n oikeuksiaan ja nauttiessaan vapauksiaan kukaan ei ole\nmuiden kuin sellaisten lailla s\u00e4\u00e4dettyjen rajoitusten alainen, joiden\nyksinomaisena tarkoituksena on turvata toisten oikeuksien ja vapauksien\ntunnustaminen ja kunnioittaminen sek\u00e4 moraalin, julkisen j\u00e4rjestyksen ja\nyleisen hyvinvoinnin oikeutetut vaatimukset kansanvaltaisessa\nyhteiskunnassa.\nN\u00e4it\u00e4 oikeuksia ja vapauksia ei miss\u00e4\u00e4n tapauksessa saa k\u00e4ytt\u00e4\u00e4 vastoin\nYhdistyneiden Kansakuntien p\u00e4\u00e4m\u00e4\u00e4ri\u00e4 ja periaatteita.\n30. artikla.\nMit\u00e4\u00e4n t\u00e4ss\u00e4 julistuksessa ei saa tulkita niin, ett\u00e4 valtio, ryhm\u00e4 tai\nyksityinen henkil\u00f6 voi sen perusteella katsoa oikeudekseen tehd\u00e4\nsellaista, mik\u00e4 voisi h\u00e4vitt\u00e4\u00e4 t\u00e4ss\u00e4 m\u00e4\u00e4riteltyj\u00e4 oikeuksia ja\nvapauksia.",
            "Image": "e80cda8a42e1b406e356170b51d5f604"
        }
    }
}
