{
    "MetaData": {
        "Author": null,
        "Creation_Date": 1581469395,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "34a92b7e426a35d7d16def34c60a3d73",
            "Index": 0,
            "Label": "1",
            "Size": [
                595.0,
                842.0
            ],
            "Text": "Manusia sadonyo lahia ka dunia mambao hak-hak dan kamardekaan mandasar\nnan samo dan indak dapek dipisahkan. Limbago Perserikatan Bangsa Bangsa\nbatekad untuak manjunjuang tinggi, manggiatkan dan malinduangi hak-hak\nasasi tiok urang. Tekad ko bamulo dari Piagam Perserikatan Bangsa-\nBangsa, nan mangukuahkan kayakinan umat manusia di dunia taradok hak-hak\nasasi dan martabat nan mandasar sarato nilai manusia sacaro pribadi.\nDalam Deklarasi Sadunia Hak-Hak Asasi Manusia, Perserikatan Bangsa\nBangsa mauraikan sacaro jaleh hak-hak nan dimiliki tiok urang. Hak-hak\nko adolah milik awak. Itulah hak-hak awak. Katahui bana hak-hak awak ko.\nBantulah mawujudkan dan mampatahankannyo untuak diri awak surang atau\npun untuak sasamo umat manusia.\nDeklarasi Sadunia Hak-Hak Asasi Manusia\nMukadimah\nSasungguahnyo pangakuan taradok martabat dasar dan hak-hak nan samo\nsarato mutlak dari tiok anggota kaluarga manusia adolah landasan dari\nkamardekaan, kaadilan dan pardamaian di dunia;\nSasungguahnyo sikap tak paduli dan malecehkan hak-hak asasi manusia\ntabukti mangakibatkan parilaku biadab nan sangat malukoi nurani umat\nmanusia, dan alah dicanangkannyo suatu dunia di ma tiok urang dapek\nmanikmati kabebasan manyampaikan pandapek, bakayakinan, dan kabebasan\ndari raso takuik dan dari kakurangan, sabagai cito-cito paliang tinggi\ndari sadonyo urang;\nSasungguahnyo supayo urang indak tapaso mamiliah barontak sabagai usaho\npangabisan untuak manantang kazaliman dan panindasan, Hak-hak Asasi\nManusia paralu dijamin malalui tartib hukum;\nSasungguahnyo paralu bana mamajukan pangambangan hubuangan basahabat di\nantaro banso-banso di dunia;\nSasungguahnyo dalam Piagam Perserikatan Bangsa-Bangsa sadonyo anggota\nalah mangukuahkan baliak kayakinan taradok hak-hak asasi manusia nan\nmandasar, taradok martabat dan nilai tiok urang, dan taradok hak-hak nan\nsamo dari laki-laki jo padusi, dan batekad untuak mandorong kamajuan\nsosial sarato taraf iduik nan labiah elok dalam kamardekaan nan labiah\ngadang;\nSasungguahnyo ikrar Negara-Negara Anggota, bakarajo samo jo Perserikatan\nBangsa Bangsa, untuak mamajukan panghormatan taradok Hak-Hak Asasi\nManusia dan Kamardekaan nan mandasar, supayo manjadi kanyataan;\nSasungguahnyo paralu bana adonyo pamahaman nan samo tantang hak-hak dan\nkabebasan-kabebasan ko supayo dapek diwujudkan saluruahnyo sasuai jo\nikrar, mako:\nMajlis Umum\nmancanangkan\nDeklarasi Sadunia Hak-Hak Asasi Manusia sabagai satu tolok ukua basamo\nuntuak sadonyo urang dan sagalo banso, supayo tiok urang dan limbago"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0b932c2addba8d701bfa2aef876f4554",
            "Index": 1,
            "Label": "2",
            "Size": [
                595.0,
                842.0
            ],
            "Text": "dalam masyarakat sanantiaso mamparatikan Deklarasi ko, untuak manjamin\npangakuan dan palaksanaannyo sacaro universal, di antaro sasamo banso\nNegara Anggota sarato masyarakat dalam wilayah nan dikuasoinyo, malalui\npandidikan dan pangajaran untuak manumbuahkan raso hormat taradok hak-\nhak dan kamardekaan sapanjang maso, di tingkek nasional jo\ninternasional.\nPasal 1\nSadonyo manusia dilahiakan mardeka dan punyo martabat sarato hak-hak nan\nsamo. Mareka dikaruniai aka jo hati nurani, supayo satu samo lain bagaul\nsarupo urang badunsanak.\nPasal 2\nTiok urang punyo hak manikmati hak-hak dan kamardekaan nan tacantum\ndalam Deklarasi ko, indak ado pambedaan – umpamonyo pambedaan ras, warno\nkulik, jinih kalamin, bahaso, agamo, politik atau pandangan lain, asa-\nusua kabansoan atau tingkek sosial, kakayaan, kalahiran ataupun\nkadudukan lainnyo.\nLain dari pado itu, indak diadokan pambedaan badasar kadudukan politik,\nkakuasaan hukum atau kadudukan internasional dari negara atau daerah asa\nsasaurang, baiak babantuak negara mardeka, wilayah-wilayah parwalian,\njajahan atau bantuak katarbatasan kadaulatan nan lain.\nPasal 3\nTiok urang punyo hak untuak iduik, untuak mardeka, dan kasalamatan\nsalaku manusia pribadi.\nPasal 4\nIndak surang pun buliah dipabudak atau disuruah karajo rodi; mampabudak\ndan mampadagangkan budak dalam sagalo bantuak musti dilarang.\nPasal 5\nIndak surang pun buliah dianiayo atau dizalimi, atau dihukum sacaro\nkajam, tidak bakamanusiaan atau dihino.\nPasal 6\nDi ma sajo barado, tiok urang punyo hak untuak dapek parlakuan sabagai\nmanusia di hadapan hukum.\nPasal 7\nSadonyo urang samo di hadapan hukum, dan karano tu punyo hak nan indak\nbakacuali untuk mandapek linduangan hukum nan samo. Sakalian urang punyo\nhak mandapek linduangan nan samo taradok sagalo pambedaan nan\nbatantangan jo Deklarasi ko, dan taradok sagalo ancaman nan mangarah\npado pambedaan samacam itu.\nPasal 8\nTiok urang punyo hak mandapek ganti rugi nyato malalui paradilan"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "55c0b8615345c86ad5ea4fcda51ee25f",
            "Index": 2,
            "Label": "3",
            "Size": [
                595.0,
                842.0
            ],
            "Text": "nasional nan bawenang dari tindakan urang lain nan malangga hak-hak\ndasar nan dimilikinyo sasuai jo Undang Undang Dasar atau hukum.\nPasal 9\nIndak surang pun buliah ditangkok, ditahan atau diasiangkan sacaro\nsawenang-wenang.\nPasal 10\nTiok urang punyo hak nan samo mandapek paradilan nan adil dan tabuka di\npangadilan nan bebas dan tak mamihak, dalam mampatahankan hak dan\nkawajibannyo, sarato dalam tiok tuntutan pidana nan didakwakan ka inyo.\nPasal 11\nTiok urang nan didakwa malakukan palanggaran pidana punyo hak dianggap\ntak basalah sampai inyo tabukti basalah sacaro hukum dalam paradilan\numum, dan inyo mandapek sagalo jaminan nan paralu untuak mambela diri.\nIndak surang pun dapek dianggap basalah malakukan tindakan pidana nan\ndisababkan malakukan atau tidak malakukan sasuatu, nan bukan tamasuak\npalanggaran hukum nasional atau internasional katiko paristiwa itu\ntajadi. Baitu pulo, indak buliah mahukum labiah barek dari katantuan\nhukum nan balaku katiko palanggaran pidana itu dilakukan.\nPasal 12\nIndak surang pun buliah diganggu hak pribadinyo, kaluarga, rumah-tanggo\natau surek-manyureknyo (pargaulannyo); baitu pulo kahormatan jo namo\nbaiaknyo. Tiok urang punyo hak mandapek linduangan hukum taradok\ngangguan atau palanggaran saroman ko.\nPasal 13\nTiok urang punyo hak taradok kamardekaan marantau dan punyo kadiaman di\ndalam bateh wilayah tiok negara.\nTiok urang punyo hak untuak ka lua dari suatu negara – tamasuak\nnegaranyo surang, dan baliak lai ka negaranyo.\nPasal 14\nTiok urang punyo hak mancari dan manikmati suaka di negara lain untuak\nmalinduangi diri dari panganiayoan (di negaranyo).\nHak ko indak balaku untuak dakwaan kajahatan non-politik, atau karano\ntindakan nan batantangan jo tujuan dan asas-asas Perserikatan Bangsa-\nBangsa.\nPasal 15\nTiok urang punyo hak mamiliki kawarga-negaraan.\nIndak surang pun buliah dicabuik kawarga-negaraannyo atau ditulak haknyo\nuntuak manuka kawarga-negaraan."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "c29b0e2f0b670dd720b8c3c9b831194c",
            "Index": 3,
            "Label": "4",
            "Size": [
                595.0,
                842.0
            ],
            "Text": "Pasal 16\nLaki-laki jo padusi nan akil-baligh, apopun ras, banso, atau agamonyo,\npunyo hak manikah dan bakaluarga. Mareka punyo hak nan samo dalam urusan\nkawin-mawin, baiak di maso parkawinan atau katiko carai.\nParkawinan hanyo dapek dilakukan badasar piliahan bebas dan pasatujuan\npanuah pasangan nan basangkutan.\nKaluarga adolah kalompok alamiah dan mandasar dari masyarakat, punyo hak\nmandapek linduangan masyarakat jo Negara.\nPasal 17\nTiok urang punyo hak mamiliki harato surang, baitu pulo basamo-samo jo\nurang lain.\nIndak satu urang pun buliah dirampok haratonyo sacaro sawenang-wenang.\nPasal 18\nTiok urang punyo hak kamardekaan untuak bapikia, bahati nurani dan ba-\nagamo, tamasuak hak batuka agamo atau kaparcayaan; dan punyo kamardekaan\nuntuak manyatokan agamo atau kaparcayaannyo malalui ajaran, amalan,\npamujaan dan ibadat, baiak surang atau dalam kalompok, di tampek umum\nataupun sacaro pribadi.\nPasal 19\nTiok urang punyo hak taradok kamardekaan bapandapek dan mangamukokan\npandapeknyo, tamasuak kabebasan untuak mampatahankan pandapek – jan\nditakan, dan untuak mancari, manarimo dan manyampaikan barito dan buah\npikiran malalui media apopun nan indak diampang-ampang dek bateh negara.\nPasal 20\nTiok urang punyo hak untuk kamardekaan bakumpua dan basyarikat sacaro\ndamai.\nIndak surang pun buliah dipaso masuak suatu parkumpulan.\nPasal 21\nTiok urang punyo hak untuak sato dalam pamarintahan di negaranyo,\nlansuang atau malalui wakia-wakia nan dipiliah sacaro bebas.\nTiok urang punyo hak mandapek kasampatan nan samo untuak diangkek dalam\njabatan pamarintahan negaranyo.\nKandak rakyat musti manjadi landasan kakuasaan pamarintah; kandak ko\nmusti dinyatokan dalam pamiliahan umum nan diadokan sacaro barkala dan\nmurni jo hak piliah nan basifat umum dan sadarajat, sarato pamungutan\nsuaro sacaro rasio atau pakai caro lain nan samo-samo manjamin kabebasan\nmanantukan piliahan.\nPasal 22"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0660fbddd44aa696587d0c3ca1c7e532",
            "Index": 4,
            "Label": "5",
            "Size": [
                595.0,
                842.0
            ],
            "Text": "Sabagai anggota masyarakat, tiok urang punyo hak mandapek jaminan sosial\ndan punyo hak pulo untuak talaksananyo hak-hak ekonomi, sosial jo\nbudaya, nan mutlak paralu untuak martabat dan parkambangan bebas dari\npribadinyo, malalui usaho-usaho nasional dan karajo samo internasional,\nsesuai jo pangaturan sarato sumber-sumber kakayaan di tiok Negara.\nPasal 23\nTiok urang punyo hak mandapek karajo, bebas mamiliah jinih karajo, punyo\nhak taradok syarat-syarat karajo nan adil dan pantas, baitu pulo punyo\nhak mandapek linduangan katiko manganggur.\nTiok urang – indak bakacuali, punyo hak dapek upah samo untuak karajo\nnansamo.\nTiok urang nan bakarajo punyo hak dapek upah nan adil dan pantas untuak\nmanjamin iduiknyo surang dan kaluarga, nan sasuai jo martabatnyo salaku\nmanusia, dan jiko paralu ditambah jo linduangan sosial lainnyo.\nTiok urang punyo hak mandirikan dan masuak syarikat-syarikat karajo\nuntuak malinduangi kapantiangannyo.\nPasal 24\nTiok urang punyo hak untuak baistirahat dan liburan, tamasuak pambatasan\nnan layak taradok jam karajo, dan tatap dapek upah di hari perai atau\nkatiko cuti.\nPasal 25\nTiok urang punyo hak taradok taraf iduik nan manjamin kasehatan dan\nkasajahteraan diri jo kaluarga, tamasuak makanan, pakaian, sarato\npalayanan sosial nan paralu, dan punyo hak jaminan katiko manganggur,\nsakik, cacat, marando, maso tuo, atau kailangan nafkah sabagai akibat\nhal-hal nan di lua kamauannyo.\nKaum ibu jo anak-anak punyo hak mandapek linduangan dan bantuan khusus.\nSakalian anak, nan dilahiakan di dalam maupun di lua parkawinan, musti\nmandapek linduangan sosial nan samo.\nPasal 26\nTiok urang punyo hak mandapek pandidikan. Pandidikan musti perai,\npaliang tidak tingkek sikola randah jo pandidikan dasar. Pandidikan\ndasar musti diwajibkan. Pandidikan kajuruan dan kaahlian musti tasadio\nuntuak tiok urang, baitu pulo paguruan tinggi musti tasadio untuak tiok\nurang sasuai jo kamampuan.\nPandidikan andaknyo diarahkan untuak mangambangkan kapribadian sapanuah-\npanuahnyo, dan untuak mampakokoh raso hormat taradok hak-hak asasi\nmanusia dan kamardekaan nan mandasar. Pandidikan diadokan untuak\nmanggiatkan saliang mangarati, toleransi dan pasahabatan di antaro\nsagalo banso, kalompok ras, sarato agamo, dan untuak manunjang kagiatan-\nkagiatan Perserikatan Bangsa Bangsa dalam mamaliaro pardamaian.\nPara urang tuo sah punyo hak untuak mamiliah jinih pandidikan untuak"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "6f9ed0e5f5d787b3a57c831a40c78c89",
            "Index": 5,
            "Label": "6",
            "Size": [
                595.0,
                842.0
            ],
            "Text": "anak-anaknyo.\nPasal 27\nTiok urang punyo hak mardeka untuak sato dalam kahidupan kabudayaan\nmasyarakat, baitu pulo untuak sato dalam mamajukan ilmu pangatahuan, dan\nmandapek manfaatnyo.\nTiok urang punyo hak mandapek linduangan taradok kapantiangan moril jo\nmateril bakaitan jo hasil karajo ilmiah, sastra atau kasenian nan\ndiciptakannyo.\nPasal 28\nTiok urang punyo hak mandapek katartiban sosial dan katartiban\ninternasional untuak mawujudkan saluruah hak-hak dan kabebasan sasuai jo\nDeklarasi ko.\nPasal 29\nTiok urang punyo kawajiban taradok masyarakat nan marupokan satu-satunyo\ntampek kapribadiannyo dapek bakambang sacaro bebas dan sapanuah-\npanuahnyo.\nBateh-bateh dalam mawujudkan hak-hak dan kabebasan tiok urang ko hanyo\nbuliah ado jiko ditatapkan jo undang undang nan batujuan samato-mato\nuntuak manjamin diharagoi dan dihormatinyo hak-hak dan kabebasan-\nkabebasan urang lain, sasuai jo syarat-syarat nan adil dari kasusilaan,\nkatantraman dan kasajahteraan umum dalam suatu masyarakat nan\ndemokratis.\nHak-hak dan kabebasan-kabebasan ko jan sakali-kali dipagunokanuntuak\ntujuan nan balawanan jo prinsip-prinsip Perserikatan Bangsa-Bangsa.\nPasal 30\nIndak ciek pun pasal dari Deklarasi ko buliah ditafsirkan sabagai\nmanyatujui adonyo hak suatu negara, kalompok atau sasaurang, untuak\nmalakukan kagiatan apopun, atau malakukan sasuatu nan batujuan marusak\nhak-hak dan kabebasan-kabebasan nan diuraikan dalam Deklarasi ko."
        }
    }
}
