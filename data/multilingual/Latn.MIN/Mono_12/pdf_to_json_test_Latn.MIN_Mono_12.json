{
    "MetaData": {
        "Author": null,
        "Creation_Date": 1581469379,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "9c6dc47a12074668c2070bc0d13793b7",
            "Index": 0,
            "Label": "1",
            "Size": [
                595.0,
                842.0
            ],
            "Text": "Manusia sadonyo lahia ka dunia mambao hak-hak dan kamardekaan mandasar nan samo dan indak dapek\ndipisahkan. Limbago Perserikatan Bangsa Bangsa batekad untuak manjunjuang tinggi, manggiatkan\ndan malinduangi hak-hak asasi tiok urang. Tekad ko bamulo dari Piagam Perserikatan Bangsa-\nBangsa, nan mangukuahkan kayakinan umat manusia di dunia taradok hak-hak asasi dan martabat nan\nmandasar sarato nilai manusia sacaro pribadi. Dalam Deklarasi Sadunia Hak-Hak Asasi Manusia,\nPerserikatan Bangsa Bangsa mauraikan sacaro jaleh hak-hak nan dimiliki tiok urang. Hak-hak ko\nadolah milik awak. Itulah hak-hak awak. Katahui bana hak-hak awak ko. Bantulah mawujudkan dan\nmampatahankannyo untuak diri awak surang atau pun untuak sasamo umat manusia.\nDeklarasi Sadunia Hak-Hak Asasi Manusia\nMukadimah\nSasungguahnyo pangakuan taradok martabat dasar dan hak-hak nan samo sarato mutlak dari tiok\nanggota kaluarga manusia adolah landasan dari kamardekaan, kaadilan dan pardamaian di dunia;\nSasungguahnyo sikap tak paduli dan malecehkan hak-hak asasi manusia tabukti mangakibatkan\nparilaku biadab nan sangat malukoi nurani umat manusia, dan alah dicanangkannyo suatu dunia di\nma tiok urang dapek manikmati kabebasan manyampaikan pandapek, bakayakinan, dan kabebasan dari\nraso takuik dan dari kakurangan, sabagai cito-cito paliang tinggi dari sadonyo urang;\nSasungguahnyo supayo urang indak tapaso mamiliah barontak sabagai usaho pangabisan untuak\nmanantang kazaliman dan panindasan, Hak-hak Asasi Manusia paralu dijamin malalui tartib hukum;\nSasungguahnyo paralu bana mamajukan pangambangan hubuangan basahabat di antaro banso-banso di\ndunia;\nSasungguahnyo dalam Piagam Perserikatan Bangsa-Bangsa sadonyo anggota alah mangukuahkan baliak\nkayakinan taradok hak-hak asasi manusia nan mandasar, taradok martabat dan nilai tiok urang,\ndan taradok hak-hak nan samo dari laki-laki jo padusi, dan batekad untuak mandorong kamajuan\nsosial sarato taraf iduik nan labiah elok dalam kamardekaan nan labiah gadang;\nSasungguahnyo ikrar Negara-Negara Anggota, bakarajo samo jo Perserikatan Bangsa Bangsa, untuak\nmamajukan panghormatan taradok Hak-Hak Asasi Manusia dan Kamardekaan nan mandasar, supayo\nmanjadi kanyataan;\nSasungguahnyo paralu bana adonyo pamahaman nan samo tantang hak-hak dan kabebasan-kabebasan ko\nsupayo dapek diwujudkan saluruahnyo sasuai jo ikrar, mako:\nMajlis Umum\nmancanangkan\nDeklarasi Sadunia Hak-Hak Asasi Manusia sabagai satu tolok ukua basamo untuak sadonyo urang dan\nsagalo banso, supayo tiok urang dan limbago dalam masyarakat sanantiaso mamparatikan Deklarasi\nko, untuak manjamin pangakuan dan palaksanaannyo sacaro universal, di antaro sasamo banso\nNegara Anggota sarato masyarakat dalam wilayah nan dikuasoinyo, malalui pandidikan dan\npangajaran untuak manumbuahkan raso hormat taradok hak-hak dan kamardekaan sapanjang maso, di\ntingkek nasional jo internasional.\nPasal 1\nSadonyo manusia dilahiakan mardeka dan punyo martabat sarato hak-hak nan samo. Mareka\ndikaruniai aka jo hati nurani, supayo satu samo lain bagaul sarupo urang badunsanak.\nPasal 2\nTiok urang punyo hak manikmati hak-hak dan kamardekaan nan tacantum dalam Deklarasi ko, indak\nado pambedaan – umpamonyo pambedaan ras, warno kulik, jinih kalamin, bahaso, agamo, politik\natau pandangan lain, asa-usua kabansoan atau tingkek sosial, kakayaan, kalahiran ataupun\nkadudukan lainnyo.\nLain dari pado itu, indak diadokan pambedaan badasar kadudukan politik, kakuasaan hukum atau\nkadudukan internasional dari negara atau daerah asa sasaurang, baiak babantuak negara mardeka,\nwilayah-wilayah parwalian, jajahan atau bantuak katarbatasan kadaulatan nan lain.\nPasal 3\nTiok urang punyo hak untuak iduik, untuak mardeka, dan kasalamatan salaku manusia pribadi.\nPasal 4\nIndak surang pun buliah dipabudak atau disuruah karajo rodi; mampabudak dan mampadagangkan\nbudak dalam sagalo bantuak musti dilarang."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "5a8c08237b899485d44fd06804099ba4",
            "Index": 1,
            "Label": "2",
            "Size": [
                595.0,
                842.0
            ],
            "Text": "Pasal 5\nIndak surang pun buliah dianiayo atau dizalimi, atau dihukum sacaro kajam, tidak bakamanusiaan\natau dihino.\nPasal 6\nDi ma sajo barado, tiok urang punyo hak untuak dapek parlakuan sabagai manusia di hadapan\nhukum.\nPasal 7\nSadonyo urang samo di hadapan hukum, dan karano tu punyo hak nan indak bakacuali untuk mandapek\nlinduangan hukum nan samo. Sakalian urang punyo hak mandapek linduangan nan samo taradok sagalo\npambedaan nan batantangan jo Deklarasi ko, dan taradok sagalo ancaman nan mangarah pado\npambedaan samacam itu.\nPasal 8\nTiok urang punyo hak mandapek ganti rugi nyato malalui paradilan nasional nan bawenang dari\ntindakan urang lain nan malangga hak-hak dasar nan dimilikinyo sasuai jo Undang Undang Dasar\natau hukum.\nPasal 9\nIndak surang pun buliah ditangkok, ditahan atau diasiangkan sacaro sawenang-wenang.\nPasal 10\nTiok urang punyo hak nan samo mandapek paradilan nan adil dan tabuka di pangadilan nan bebas\ndan tak mamihak, dalam mampatahankan hak dan kawajibannyo, sarato dalam tiok tuntutan pidana\nnan didakwakan ka inyo.\nPasal 11\nTiok urang nan didakwa malakukan palanggaran pidana punyo hak dianggap tak basalah sampai inyo\ntabukti basalah sacaro hukum dalam paradilan umum, dan inyo mandapek sagalo jaminan nan paralu\nuntuak mambela diri.\nIndak surang pun dapek dianggap basalah malakukan tindakan pidana nan disababkan malakukan atau\ntidak malakukan sasuatu, nan bukan tamasuak palanggaran hukum nasional atau internasional\nkatiko paristiwa itu tajadi. Baitu pulo, indak buliah mahukum labiah barek dari katantuan hukum\nnan balaku katiko palanggaran pidana itu dilakukan.\nPasal 12\nIndak surang pun buliah diganggu hak pribadinyo, kaluarga, rumah-tanggo atau surek-manyureknyo\n(pargaulannyo); baitu pulo kahormatan jo namo baiaknyo. Tiok urang punyo hak mandapek\nlinduangan hukum taradok gangguan atau palanggaran saroman ko.\nPasal 13\nTiok urang punyo hak taradok kamardekaan marantau dan punyo kadiaman di dalam bateh wilayah\ntiok negara.\nTiok urang punyo hak untuak ka lua dari suatu negara – tamasuak negaranyo surang, dan baliak\nlai ka negaranyo.\nPasal 14\nTiok urang punyo hak mancari dan manikmati suaka di negara lain untuak malinduangi diri dari\npanganiayoan (di negaranyo).\nHak ko indak balaku untuak dakwaan kajahatan non-politik, atau karano tindakan nan batantangan\njo tujuan dan asas-asas Perserikatan Bangsa-Bangsa.\nPasal 15\nTiok urang punyo hak mamiliki kawarga-negaraan.\nIndak surang pun buliah dicabuik kawarga-negaraannyo atau ditulak haknyo untuak manuka kawarga-\nnegaraan.\nPasal 16\nLaki-laki jo padusi nan akil-baligh, apopun ras, banso, atau agamonyo, punyo hak manikah dan"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "2b1ed0db8173893710e8d5edf2e6cce4",
            "Index": 2,
            "Label": "3",
            "Size": [
                595.0,
                842.0
            ],
            "Text": "bakaluarga. Mareka punyo hak nan samo dalam urusan kawin-mawin, baiak di maso parkawinan atau\nkatiko carai.\nParkawinan hanyo dapek dilakukan badasar piliahan bebas dan pasatujuan panuah pasangan nan\nbasangkutan.\nKaluarga adolah kalompok alamiah dan mandasar dari masyarakat, punyo hak mandapek linduangan\nmasyarakat jo Negara.\nPasal 17\nTiok urang punyo hak mamiliki harato surang, baitu pulo basamo-samo jo urang lain.\nIndak satu urang pun buliah dirampok haratonyo sacaro sawenang-wenang.\nPasal 18\nTiok urang punyo hak kamardekaan untuak bapikia, bahati nurani dan ba-agamo, tamasuak hak\nbatuka agamo atau kaparcayaan; dan punyo kamardekaan untuak manyatokan agamo atau\nkaparcayaannyo malalui ajaran, amalan, pamujaan dan ibadat, baiak surang atau dalam kalompok,\ndi tampek umum ataupun sacaro pribadi.\nPasal 19\nTiok urang punyo hak taradok kamardekaan bapandapek dan mangamukokan pandapeknyo, tamasuak\nkabebasan untuak mampatahankan pandapek – jan ditakan, dan untuak mancari, manarimo dan\nmanyampaikan barito dan buah pikiran malalui media apopun nan indak diampang-ampang dek bateh\nnegara.\nPasal 20\nTiok urang punyo hak untuk kamardekaan bakumpua dan basyarikat sacaro damai.\nIndak surang pun buliah dipaso masuak suatu parkumpulan.\nPasal 21\nTiok urang punyo hak untuak sato dalam pamarintahan di negaranyo, lansuang atau malalui wakia-\nwakia nan dipiliah sacaro bebas.\nTiok urang punyo hak mandapek kasampatan nan samo untuak diangkek dalam jabatan pamarintahan\nnegaranyo.\nKandak rakyat musti manjadi landasan kakuasaan pamarintah; kandak ko musti dinyatokan dalam\npamiliahan umum nan diadokan sacaro barkala dan murni jo hak piliah nan basifat umum dan\nsadarajat, sarato pamungutan suaro sacaro rasio atau pakai caro lain nan samo-samo manjamin\nkabebasan manantukan piliahan.\nPasal 22\nSabagai anggota masyarakat, tiok urang punyo hak mandapek jaminan sosial dan punyo hak pulo\nuntuak talaksananyo hak-hak ekonomi, sosial jo budaya, nan mutlak paralu untuak martabat dan\nparkambangan bebas dari pribadinyo, malalui usaho-usaho nasional dan karajo samo internasional,\nsesuai jo pangaturan sarato sumber-sumber kakayaan di tiok Negara.\nPasal 23\nTiok urang punyo hak mandapek karajo, bebas mamiliah jinih karajo, punyo hak taradok syarat-\nsyarat karajo nan adil dan pantas, baitu pulo punyo hak mandapek linduangan katiko manganggur.\nTiok urang – indak bakacuali, punyo hak dapek upah samo untuak karajo nansamo.\nTiok urang nan bakarajo punyo hak dapek upah nan adil dan pantas untuak manjamin iduiknyo\nsurang dan kaluarga, nan sasuai jo martabatnyo salaku manusia, dan jiko paralu ditambah jo\nlinduangan sosial lainnyo.\nTiok urang punyo hak mandirikan dan masuak syarikat-syarikat karajo untuak malinduangi\nkapantiangannyo.\nPasal 24\nTiok urang punyo hak untuak baistirahat dan liburan, tamasuak pambatasan nan layak taradok jam\nkarajo, dan tatap dapek upah di hari perai atau katiko cuti.\nPasal 25"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "fdc15b9cf44974f68b85ad2c95ae736f",
            "Index": 3,
            "Label": "4",
            "Size": [
                595.0,
                842.0
            ],
            "Text": "Tiok urang punyo hak taradok taraf iduik nan manjamin kasehatan dan kasajahteraan diri jo\nkaluarga, tamasuak makanan, pakaian, sarato palayanan sosial nan paralu, dan punyo hak jaminan\nkatiko manganggur, sakik, cacat, marando, maso tuo, atau kailangan nafkah sabagai akibat hal-\nhal nan di lua kamauannyo.\nKaum ibu jo anak-anak punyo hak mandapek linduangan dan bantuan khusus. Sakalian anak, nan\ndilahiakan di dalam maupun di lua parkawinan, musti mandapek linduangan sosial nan samo.\nPasal 26\nTiok urang punyo hak mandapek pandidikan. Pandidikan musti perai, paliang tidak tingkek sikola\nrandah jo pandidikan dasar. Pandidikan dasar musti diwajibkan. Pandidikan kajuruan dan kaahlian\nmusti tasadio untuak tiok urang, baitu pulo paguruan tinggi musti tasadio untuak tiok urang\nsasuai jo kamampuan.\nPandidikan andaknyo diarahkan untuak mangambangkan kapribadian sapanuah-panuahnyo, dan untuak\nmampakokoh raso hormat taradok hak-hak asasi manusia dan kamardekaan nan mandasar. Pandidikan\ndiadokan untuak manggiatkan saliang mangarati, toleransi dan pasahabatan di antaro sagalo\nbanso, kalompok ras, sarato agamo, dan untuak manunjang kagiatan-kagiatan Perserikatan Bangsa\nBangsa dalam mamaliaro pardamaian.\nPara urang tuo sah punyo hak untuak mamiliah jinih pandidikan untuak anak-anaknyo.\nPasal 27\nTiok urang punyo hak mardeka untuak sato dalam kahidupan kabudayaan masyarakat, baitu pulo\nuntuak sato dalam mamajukan ilmu pangatahuan, dan mandapek manfaatnyo.\nTiok urang punyo hak mandapek linduangan taradok kapantiangan moril jo materil bakaitan jo\nhasil karajo ilmiah, sastra atau kasenian nan diciptakannyo.\nPasal 28\nTiok urang punyo hak mandapek katartiban sosial dan katartiban internasional untuak mawujudkan\nsaluruah hak-hak dan kabebasan sasuai jo Deklarasi ko.\nPasal 29\nTiok urang punyo kawajiban taradok masyarakat nan marupokan satu-satunyo tampek kapribadiannyo\ndapek bakambang sacaro bebas dan sapanuah-panuahnyo.\nBateh-bateh dalam mawujudkan hak-hak dan kabebasan tiok urang ko hanyo buliah ado jiko\nditatapkan jo undang undang nan batujuan samato-mato untuak manjamin diharagoi dan dihormatinyo\nhak-hak dan kabebasan-kabebasan urang lain, sasuai jo syarat-syarat nan adil dari kasusilaan,\nkatantraman dan kasajahteraan umum dalam suatu masyarakat nan demokratis.\nHak-hak dan kabebasan-kabebasan ko jan sakali-kali dipagunokanuntuak tujuan nan balawanan jo\nprinsip-prinsip Perserikatan Bangsa-Bangsa.\nPasal 30\nIndak ciek pun pasal dari Deklarasi ko buliah ditafsirkan sabagai manyatujui adonyo hak suatu\nnegara, kalompok atau sasaurang, untuak malakukan kagiatan apopun, atau malakukan sasuatu nan\nbatujuan marusak hak-hak dan kabebasan-kabebasan nan diuraikan dalam Deklarasi ko."
        }
    }
}
