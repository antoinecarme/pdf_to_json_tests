{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469445,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Manusia sadonyo lahia ka dunia mambao hak-hak dan kamardekaan mandasar nan\nsamo dan indak dapek dipisahkan. Limbago Perserikatan Bangsa Bangsa batekad\nuntuak manjunjuang tinggi, manggiatkan dan malinduangi hak-hak asasi tiok urang.\nTekad ko bamulo dari Piagam Perserikatan Bangsa-Bangsa, nan mangukuahkan\nkayakinan umat manusia di dunia taradok hak-hak asasi dan martabat nan mandasar\nsarato nilai manusia sacaro pribadi. Dalam Deklarasi Sadunia Hak-Hak Asasi\nManusia, Perserikatan Bangsa Bangsa mauraikan sacaro jaleh hak-hak nan dimiliki\ntiok urang. Hak-hak ko adolah milik awak. Itulah hak-hak awak. Katahui bana hak-\nhak awak ko. Bantulah mawujudkan dan mampatahankannyo untuak diri awak\nsurang atau pun untuak sasamo umat manusia.\nDeklarasi Sadunia Hak-Hak Asasi Manusia\nMukadimah\nSasungguahnyo pangakuan taradok martabat dasar dan hak-hak nan samo sarato\nmutlak dari tiok anggota kaluarga manusia adolah landasan dari kamardekaan,\nkaadilan dan pardamaian di dunia;\nSasungguahnyo sikap tak paduli dan malecehkan hak-hak asasi manusia tabukti\nmangakibatkan parilaku biadab nan sangat malukoi nurani umat manusia, dan alah\ndicanangkannyo suatu dunia di ma tiok urang dapek manikmati kabebasan\nmanyampaikan pandapek, bakayakinan, dan kabebasan dari raso takuik dan dari\nkakurangan, sabagai cito-cito paliang tinggi dari sadonyo urang;\nSasungguahnyo supayo urang indak tapaso mamiliah barontak sabagai usaho\npangabisan untuak manantang kazaliman dan panindasan, Hak-hak Asasi Manusia\nparalu dijamin malalui tartib hukum;\nSasungguahnyo paralu bana mamajukan pangambangan hubuangan basahabat di\nantaro banso-banso di dunia;\nSasungguahnyo dalam Piagam Perserikatan Bangsa-Bangsa sadonyo anggota alah\nmangukuahkan baliak kayakinan taradok hak-hak asasi manusia nan mandasar,\ntaradok martabat dan nilai tiok urang, dan taradok hak-hak nan samo dari laki-laki jo\npadusi, dan batekad untuak mandorong kamajuan sosial sarato taraf iduik nan labiah\nelok dalam kamardekaan nan labiah gadang;\nSasungguahnyo ikrar Negara-Negara Anggota, bakarajo samo jo Perserikatan Bangsa\nBangsa, untuak mamajukan panghormatan taradok Hak-Hak Asasi Manusia dan\nKamardekaan nan mandasar, supayo manjadi kanyataan;\nSasungguahnyo paralu bana adonyo pamahaman nan samo tantang hak-hak dan\nkabebasan-kabebasan ko supayo dapek diwujudkan saluruahnyo sasuai jo ikrar,\nmako:\nMajlis Umum\nmancanangkan\nDeklarasi Sadunia Hak-Hak Asasi Manusia sabagai satu tolok ukua basamo untuak\nsadonyo urang dan sagalo banso, supayo tiok urang dan limbago dalam masyarakat\nsanantiaso mamparatikan Deklarasi ko, untuak manjamin pangakuan dan\npalaksanaannyo sacaro universal, di antaro sasamo banso Negara Anggota sarato\nmasyarakat dalam wilayah nan dikuasoinyo, malalui pandidikan dan pangajaran",
            "Image": "34981f1d884eb7b3589110e361cdf51a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "untuak manumbuahkan raso hormat taradok hak-hak dan kamardekaan sapanjang\nmaso, di tingkek nasional jo internasional.\nPasal 1\nSadonyo manusia dilahiakan mardeka dan punyo martabat sarato hak-hak nan samo.\nMareka dikaruniai aka jo hati nurani, supayo satu samo lain bagaul sarupo urang\nbadunsanak.\nPasal 2\nTiok urang punyo hak manikmati hak-hak dan kamardekaan nan tacantum dalam\nDeklarasi ko, indak ado pambedaan – umpamonyo pambedaan ras, warno kulik, jinih\nkalamin, bahaso, agamo, politik atau pandangan lain, asa-usua kabansoan atau\ntingkek sosial, kakayaan, kalahiran ataupun kadudukan lainnyo.\nLain dari pado itu, indak diadokan pambedaan badasar kadudukan politik, kakuasaan\nhukum atau kadudukan internasional dari negara atau daerah asa sasaurang, baiak\nbabantuak negara mardeka, wilayah-wilayah parwalian, jajahan atau bantuak\nkatarbatasan kadaulatan nan lain.\nPasal 3\nTiok urang punyo hak untuak iduik, untuak mardeka, dan kasalamatan salaku\nmanusia pribadi.\nPasal 4\nIndak surang pun buliah dipabudak atau disuruah karajo rodi; mampabudak dan\nmampadagangkan budak dalam sagalo bantuak musti dilarang.\nPasal 5\nIndak surang pun buliah dianiayo atau dizalimi, atau dihukum sacaro kajam, tidak\nbakamanusiaan atau dihino.\nPasal 6\nDi ma sajo barado, tiok urang punyo hak untuak dapek parlakuan sabagai manusia di\nhadapan hukum.\nPasal 7\nSadonyo urang samo di hadapan hukum, dan karano tu punyo hak nan indak\nbakacuali untuk mandapek linduangan hukum nan samo. Sakalian urang punyo hak\nmandapek linduangan nan samo taradok sagalo pambedaan nan batantangan jo\nDeklarasi ko, dan taradok sagalo ancaman nan mangarah pado pambedaan samacam\nitu.\nPasal 8\nTiok urang punyo hak mandapek ganti rugi nyato malalui paradilan nasional nan\nbawenang dari tindakan urang lain nan malangga hak-hak dasar nan dimilikinyo\nsasuai jo Undang Undang Dasar atau hukum.\nPasal 9",
            "Image": "34f86b816cb59fc94343d3e1690f6cbf"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Indak surang pun buliah ditangkok, ditahan atau diasiangkan sacaro sawenang-\nwenang.\nPasal 10\nTiok urang punyo hak nan samo mandapek paradilan nan adil dan tabuka di\npangadilan nan bebas dan tak mamihak, dalam mampatahankan hak dan\nkawajibannyo, sarato dalam tiok tuntutan pidana nan didakwakan ka inyo.\nPasal 11\nTiok urang nan didakwa malakukan palanggaran pidana punyo hak dianggap tak\nbasalah sampai inyo tabukti basalah sacaro hukum dalam paradilan umum, dan inyo\nmandapek sagalo jaminan nan paralu untuak mambela diri.\nIndak surang pun dapek dianggap basalah malakukan tindakan pidana nan\ndisababkan malakukan atau tidak malakukan sasuatu, nan bukan tamasuak\npalanggaran hukum nasional atau internasional katiko paristiwa itu tajadi. Baitu\npulo, indak buliah mahukum labiah barek dari katantuan hukum nan balaku katiko\npalanggaran pidana itu dilakukan.\nPasal 12\nIndak surang pun buliah diganggu hak pribadinyo, kaluarga, rumah-tanggo atau\nsurek-manyureknyo (pargaulannyo); baitu pulo kahormatan jo namo baiaknyo. Tiok\nurang punyo hak mandapek linduangan hukum taradok gangguan atau palanggaran\nsaroman ko.\nPasal 13\nTiok urang punyo hak taradok kamardekaan marantau dan punyo kadiaman di dalam\nbateh wilayah tiok negara.\nTiok urang punyo hak untuak ka lua dari suatu negara – tamasuak negaranyo surang,\ndan baliak lai ka negaranyo.\nPasal 14\nTiok urang punyo hak mancari dan manikmati suaka di negara lain untuak\nmalinduangi diri dari panganiayoan (di negaranyo).\nHak ko indak balaku untuak dakwaan kajahatan non-politik, atau karano tindakan\nnan batantangan jo tujuan dan asas-asas Perserikatan Bangsa-Bangsa.\nPasal 15\nTiok urang punyo hak mamiliki kawarga-negaraan.\nIndak surang pun buliah dicabuik kawarga-negaraannyo atau ditulak haknyo untuak\nmanuka kawarga-negaraan.\nPasal 16\nLaki-laki jo padusi nan akil-baligh, apopun ras, banso, atau agamonyo, punyo hak\nmanikah dan bakaluarga. Mareka punyo hak nan samo dalam urusan kawin-mawin,\nbaiak di maso parkawinan atau katiko carai.",
            "Image": "bcae149d8a2f860470b1e51ff6e0c39e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Parkawinan hanyo dapek dilakukan badasar piliahan bebas dan pasatujuan panuah\npasangan nan basangkutan.\nKaluarga adolah kalompok alamiah dan mandasar dari masyarakat, punyo hak\nmandapek linduangan masyarakat jo Negara.\nPasal 17\nTiok urang punyo hak mamiliki harato surang, baitu pulo basamo-samo jo urang lain.\nIndak satu urang pun buliah dirampok haratonyo sacaro sawenang-wenang.\nPasal 18\nTiok urang punyo hak kamardekaan untuak bapikia, bahati nurani dan ba-agamo,\ntamasuak hak batuka agamo atau kaparcayaan; dan punyo kamardekaan untuak\nmanyatokan agamo atau kaparcayaannyo malalui ajaran, amalan, pamujaan dan\nibadat, baiak surang atau dalam kalompok, di tampek umum ataupun sacaro pribadi.\nPasal 19\nTiok urang punyo hak taradok kamardekaan bapandapek dan mangamukokan\npandapeknyo, tamasuak kabebasan untuak mampatahankan pandapek – jan ditakan,\ndan untuak mancari, manarimo dan manyampaikan barito dan buah pikiran malalui\nmedia apopun nan indak diampang-ampang dek bateh negara.\nPasal 20\nTiok urang punyo hak untuk kamardekaan bakumpua dan basyarikat sacaro damai.\nIndak surang pun buliah dipaso masuak suatu parkumpulan.\nPasal 21\nTiok urang punyo hak untuak sato dalam pamarintahan di negaranyo, lansuang atau\nmalalui wakia-wakia nan dipiliah sacaro bebas.\nTiok urang punyo hak mandapek kasampatan nan samo untuak diangkek dalam\njabatan pamarintahan negaranyo.\nKandak rakyat musti manjadi landasan kakuasaan pamarintah; kandak ko musti\ndinyatokan dalam pamiliahan umum nan diadokan sacaro barkala dan murni jo hak\npiliah nan basifat umum dan sadarajat, sarato pamungutan suaro sacaro rasio atau\npakai caro lain nan samo-samo manjamin kabebasan manantukan piliahan.\nPasal 22\nSabagai anggota masyarakat, tiok urang punyo hak mandapek jaminan sosial dan\npunyo hak pulo untuak talaksananyo hak-hak ekonomi, sosial jo budaya, nan mutlak\nparalu untuak martabat dan parkambangan bebas dari pribadinyo, malalui usaho-\nusaho nasional dan karajo samo internasional, sesuai jo pangaturan sarato sumber-\nsumber kakayaan di tiok Negara.\nPasal 23\nTiok urang punyo hak mandapek karajo, bebas mamiliah jinih karajo, punyo hak\ntaradok syarat-syarat karajo nan adil dan pantas, baitu pulo punyo hak mandapek",
            "Image": "b0962e5e8a243e27870b2849b014d3f9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "linduangan katiko manganggur.\nTiok urang – indak bakacuali, punyo hak dapek upah samo untuak karajo nansamo.\nTiok urang nan bakarajo punyo hak dapek upah nan adil dan pantas untuak manjamin\niduiknyo surang dan kaluarga, nan sasuai jo martabatnyo salaku manusia, dan jiko\nparalu ditambah jo linduangan sosial lainnyo.\nTiok urang punyo hak mandirikan dan masuak syarikat-syarikat karajo untuak\nmalinduangi kapantiangannyo.\nPasal 24\nTiok urang punyo hak untuak baistirahat dan liburan, tamasuak pambatasan nan\nlayak taradok jam karajo, dan tatap dapek upah di hari perai atau katiko cuti.\nPasal 25\nTiok urang punyo hak taradok taraf iduik nan manjamin kasehatan dan kasajahteraan\ndiri jo kaluarga, tamasuak makanan, pakaian, sarato palayanan sosial nan paralu, dan\npunyo hak jaminan katiko manganggur, sakik, cacat, marando, maso tuo, atau\nkailangan nafkah sabagai akibat hal-hal nan di lua kamauannyo.\nKaum ibu jo anak-anak punyo hak mandapek linduangan dan bantuan khusus.\nSakalian anak, nan dilahiakan di dalam maupun di lua parkawinan, musti mandapek\nlinduangan sosial nan samo.\nPasal 26\nTiok urang punyo hak mandapek pandidikan. Pandidikan musti perai, paliang tidak\ntingkek sikola randah jo pandidikan dasar. Pandidikan dasar musti diwajibkan.\nPandidikan kajuruan dan kaahlian musti tasadio untuak tiok urang, baitu pulo\npaguruan tinggi musti tasadio untuak tiok urang sasuai jo kamampuan.\nPandidikan andaknyo diarahkan untuak mangambangkan kapribadian sapanuah-\npanuahnyo, dan untuak mampakokoh raso hormat taradok hak-hak asasi manusia dan\nkamardekaan nan mandasar. Pandidikan diadokan untuak manggiatkan saliang\nmangarati, toleransi dan pasahabatan di antaro sagalo banso, kalompok ras, sarato\nagamo, dan untuak manunjang kagiatan-kagiatan Perserikatan Bangsa Bangsa dalam\nmamaliaro pardamaian.\nPara urang tuo sah punyo hak untuak mamiliah jinih pandidikan untuak anak-\nanaknyo.\nPasal 27\nTiok urang punyo hak mardeka untuak sato dalam kahidupan kabudayaan\nmasyarakat, baitu pulo untuak sato dalam mamajukan ilmu pangatahuan, dan\nmandapek manfaatnyo.\nTiok urang punyo hak mandapek linduangan taradok kapantiangan moril jo materil\nbakaitan jo hasil karajo ilmiah, sastra atau kasenian nan diciptakannyo.\nPasal 28\nTiok urang punyo hak mandapek katartiban sosial dan katartiban internasional\nuntuak mawujudkan saluruah hak-hak dan kabebasan sasuai jo Deklarasi ko.",
            "Image": "5c63a6598f96f3a2fb9562719366c565"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Pasal 29\nTiok urang punyo kawajiban taradok masyarakat nan marupokan satu-satunyo\ntampek kapribadiannyo dapek bakambang sacaro bebas dan sapanuah-panuahnyo.\nBateh-bateh dalam mawujudkan hak-hak dan kabebasan tiok urang ko hanyo buliah\nado jiko ditatapkan jo undang undang nan batujuan samato-mato untuak manjamin\ndiharagoi dan dihormatinyo hak-hak dan kabebasan-kabebasan urang lain, sasuai jo\nsyarat-syarat nan adil dari kasusilaan, katantraman dan kasajahteraan umum dalam\nsuatu masyarakat nan demokratis.\nHak-hak dan kabebasan-kabebasan ko jan sakali-kali dipagunokanuntuak tujuan nan\nbalawanan jo prinsip-prinsip Perserikatan Bangsa-Bangsa.\nPasal 30\nIndak ciek pun pasal dari Deklarasi ko buliah ditafsirkan sabagai manyatujui adonyo\nhak suatu negara, kalompok atau sasaurang, untuak malakukan kagiatan apopun,\natau malakukan sasuatu nan batujuan marusak hak-hak dan kabebasan-kabebasan\nnan diuraikan dalam Deklarasi ko.",
            "Image": "5dbb8c6a37cb216522e3c2aea6bc5356"
        }
    }
}
