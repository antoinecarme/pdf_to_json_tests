{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471336,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "INSON HUQUQLARI UMUMJAHON DEKLARATSIYASI\n1948 yil, 10 dekabrda Birlashgan Millatlar Tashkiloti Bosh\nAssambleyasining 217 (III) koʻrsatmasi orqali qabul qilingan va eʼlon\nqilingan.\nPreambula\nInson oilasi barcha aʼzolariga hos boʻlgan qadr‐qimmat hamda ularning\nteng va ajralmas huquqlarini tan olish erkinlik, adolat va yalpi\ntinchlikning asosi boʻlishini eʼtiborga olib,\nInson huquqlarini mensimaslik va oyoq‐osti qilish odamzod vijdonini\noʻrtayotgan vahshiylarcha qilmishlarga olib kelganini hamda kishilar\nsoʻz va maslak erkinligi sohibi boʻlib, qoʻrquv va muhtojlikdan holi\nboʻlib yashaydigan dunyoni bunyod etish odamlarning nufuzli intilishi,\ndeb eʼlon qilinganligini eʼtiborga olib,\nInson soʻnggi chora sifatida zulm va istibdodga qarshi isyon qilib bosh\nkoʻtarishga majbur boʻlmasligining oldini olish maqsadida inson\nhuquqlarni qonun izmi bilan muhofaza etilishi zarurligini eʼtiborga\nolib,\nXalqlar oʻrtasida doʻstona munosabatlarni rivojlantirishga koʻmaklashish\nzarurligini eʼtiborga olib,\nBirlashgan Millatlarning xalqlari Ustavda insonning asosiy huquqlarni,\nqadr‐qimmati va inson shaxsning benazirligiga hamda erkaklar va\nayollarning teng huquqligiga oʻz ishonchlarini tasdiqlaganliklarni hamda\nkatta huquq bilan ijtimoiy taraqqiyot va turmush sharoitini yaxshilashga\nyordam berishga qaror qilganliklarni eʼtiborga olib,\nAʼzo boʻlgan davlatlar Birlashgan Millatlar Tashkiloti bilan hamkorlikda\ninson huquqlari va asosiy erkinliklarni yalpi hurmat qilish va rioya\netishga yordamlashish majburiyatini olganliklarni eʼtiborga olib,\nUshbu huquqlar va erkinliklar tusini yalpisiga tushunib olish mazkur\nmajburiyatni toʻla‐toʻkis bajarilishi uchun juda katta ahamiyatga ega\nboʻladi.\nBosh Assambleya\nInson huquqlari mazkur umumjahon deklaratsiyasini barcha xalqlar va\nbarcha davlatlar bajarishiga intilishi lozim boʻlgan vazifa sifatida\neʼlon qilar ekan, bundan muddao shuki, har bir inson va jamiyatning har\nbir tashkiloti hamisha ana shu deklaratsiyani nazarda tutib maʼrifat va\nilm yoʻli bilan ushbu huquqlar va erkinliklarning hurmat qilinishiga\nyordam berishga intilishlari hamda milliy va xalqaro taraqqiyparvar\ntadbirla yoʻli bilan ham, ushbu huquqlar va erkinliklarning Tashkilotga\naʼzo boʻlgan davlatlar xalqlari oʻrtasida va mazkur davlatlarning\nyurisdiksiyasidagi hududlarda yashayotgan xalqlar oʻrtasida yalpisiga va\nsamarali tan olinishiga kerak.\n1‐modda",
            "Image": "e96e887548fb0ee006e03092f42291c0"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Barcha odamlar erkin, qadr‐qimmat va huquqlarda teng boʻlib\ntugʻiladilar. Ular aql va vijdon sohibidirlar va bir‐birlariga\nbirodarlarcha muomala qilishlari zarur.\n2‐modda\nHar bir inson, biror bir ayirmachiliksiz, irqi, terisining rangi, jinsi,\ntili, dini, siyosiy eʼtiqodi yoki boshqa eʼtiqodlaridan, milliy yoki\nijtimoiy kelib chiqishidan, mulkiy ahvoli, qaysi tabaqaga mansubligi va\nboshqa holatlaridan qatʼi nazar, mazkur Deklaratsiyada eʼlon qilingan\nbarcha huquqlar va erkinliklar sohibi boʻlishi kerak.\nBundan tashqari, inson mansub boʻlgan mamlakat yoki hududning siyosiy,\nhuquqiy yoki xalqaro maqomidan qatʼi nazar, ushbu hudud mustaqilmi,\nvasiylikdami, oʻzini oʻzi boshqaradimi, yoki mustaqilligi biror bir\ntarzda cheklanganmi, bundan qatʼi nazar sira ayirmachilik boʻlmasligi\nkerak.\n3‐modda\nHar bir inson yashash, erkinlik va shaxsiy daxlsizlik huquqiga egadir.\n4‐modda\nHech kim qullikda yoki qaramlikda saqlanishi mumkin emas; qullik va qul\nsavdosining barcha turlari taqiqlanadi.\n5‐modda\nHech kim azob‐uqubatga yoki vahshiylarcha, insonlikka isnod boʻlgan yoki\nqadr‐qimmatni xoʻrlaydigan muomala va jazoga mustahiq boʻlmasligi kerak.\n6‐modda\nHar bir inson, qayerda boʻlishidan qatʼi nazar, oʻzining huquq subyekti\nsifatida tan olinishi huquqiga egadir.\n7‐modda\nBarcha odamlar qonun oldida tengdir va, sira ayirmachiliksiz, qonun\ntomonidan babbaravar muhofaza etilishi huquqiga egadir. Barcha odamlar\nmazkur Deklaratsiyani buzadigan har qanday kamsitishidan teng muhofaza\nqilinish huquqiga va ana shunday kamsitishga gij‐gijlashdan teng\nmuhofaza qilinish huquqiga egadirlar.\n8‐modda\nHar bir inson, mabodo uning konstitutsiya yoki qonun berib qoʻygan\nasosiy huquqlari buzilgudek boʻlsa, nufuzli milliy sud tomonidan oʻz\nhuquqlarining samarali tarzda tiklanishi huquqiga egadir.\n9‐modda\nHech kim oʻzboshimchalik bilan qamalishi, ushlanishi yoki quvgʻin\nqilinishi mumkin emas.\n10‐modda",
            "Image": "7f5118b25238175dd67aef63f188bc68"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Har bir inson, uning huquqlari va burchlarini belgilash va unga\nqoʻyilgan jinoiy aybning nechogʻligi asoslanganligini aniqlash uchun,\nbatamom tenglik asosida, oʻz ishi oshkora, adolatning barcha talablariga\nrioya etilib, mustaqil va xolis sud tomonidan koʻrib chiqilishi huquqiga\negadir.\n11‐modda\nJinoyat sodir etishda ayblanayotgan har bir insonga himoya uchun barcha\nimkoniyatlar yaratib berilib, sud majlisida oshkora tartibda qonuniy\nyoʻl bilan uning aybdorligi aniqlanmaguncha, beayb deb hisoblanish\nhuquqiga egadir.\nHech kim, biror bir xatti‐harakat yoki faoliyatsizlik sodir etilgan\nvaqtda, bular milliy qonunlar yoki xalqaro huquqqa koʻra oʻsha paytda\njinoyat deb topilmagan boʻlsa, shu jinoyatni sodir etganliklari asosida\nhukm qilinishlari mumkin emas. Shuningdek, jinoyat sodir etilgan vaqtda\nqoʻllanishi mumkin boʻlgan jazoga nisbatan ogʻirroq bir jazo qoʻllanishi\nham mumkin emas.\n12‐modda\nHech kim insonning shaxsiy yoki oilaviy hayotiga oʻzboshimchalik bilan\naralashishi, insonning uy‐joyi daxlsizligiga, uning xatlaridagi sirlarga\nyoki or‐nomusi va shaʼniga oʻzboshimchalik bilan tajovuz qilishi mumkin\nemas. Har bir inson ana shunday aralashish yoki ana shunday tajovuzdan\nqonun yoʻli bilan himoya huquqiga egadir.\n13‐modda\nHar bir inson har bir davlat hududida erkin yurish va oʻziga istiqomat\njoyi tanlash huquqiga egadir.\nHar bir inson har qanday mamlakatdan, shu jumladan oʻz mamlakatidan\nchiqib ketish va oʻz mamlakatiga qaytib kelish huquqiga egadir.\n14‐modda\nHar bir inson taʼqibdan boshqa mamlakatlarda boshpana izlash va bu\nboshpanadan foydalanish huquqiga egadir.\nMabodo, aslida siyosatga daxldor boʻlmagan jinoyat yoki Birlashgan\nMillatlar Tashkiloti maqsadlari va prinsiplariga zid boʻlgan xatti‐\nharakat sodir etilishi asosida jinoyat yuzaga kelsa bu huquqdan\nfoydalanish mumkin emas.\n15‐modda\nHar bir insonning fuqarolik huquqi bor.\nHech kim oʻzboshimchalik bilan oʻz fuqaroligini oʻzgartirish huquqidan\nmahrum etilishi mumkin emas.\n16‐modda\nBalogʻatga yetgan erkaklar va ayollar, irqi, millati yoki diniga qarab",
            "Image": "c39d1931dffa02a7c1e9ebab5977c4b6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "biror bir cheklashsiz nikohdan oʻtish va oila qurish huquqiga egadirlar.\nUlar nikohdan oʻtayotganida ham, nikohda boʻlgan vaqtida ham va nikoh\nbekor qilinayotganida ham bir huquqlardan foydalanadilar.\nNikoh, nikohdan oʻtayotgan ikkala tomonning xohishi va batamom roziligi\nbilangina tuzilishi mumkin.\nOila jamiyatning tabiiy va asosiy hujayrasidir va u jamiyat, davlat\ntomonidan muhofaza etilishi huquqiga egadir.\n17‐modda\nHar bir inson yakka oʻzi yoki boshqalar bilan birgalikda mulkka egalik\nqilish huquqi sohibidir.\nHech kim oʻzboshimchalik bilan oʻz mulkidan mahrum qilinishi mumkin\nemas.\n18‐modda\nHar bir inson fikr, vijdon va din erkinligi huquqiga egadir; bu huquq\noʻz dini yoki maslagini oʻzgartirish erkini, oʻz dini yoki maslagiga\nyakka tartibda yoki boshqalar bilan birgalikda, taʼlimot, toat‐ibodatda\nhamda diniy rasm‐rusumlar va boshqa shunga oʻxshash marosimlarni ado\netishda xaloyiq bilan birgalikda yoki xususiy tarzda eʼtiqod erkinligini\nqamrab oladi.\n19‐modda\nHar bir inson maslak erkinligiga va bularni erkin ifodalash huquqiga\negadir; ushbu huquq hech bir xalalsiz oʻz maslaklariga rioya etish\nerkinligini va axborot va gʻoyalarni har qanday vositalar bilan hamda\ndavlat chegaralaridan mustaqil tarzda qidirish, olish va tarqatish\nerkini qamrab oladi.\n20‐modda\nHar bir inson osoyishta yigʻilishlar va uyushmalar oʻtkazish (tuzish)\nhuquqiga egadir.\nHech kim biror bir uyushmaga majburan kiritilish mumkin emas.\n21‐modda\nHar bir inson bevosita yoki erkinlik bilan saylangan vakillari vositada\noʻz mamlakatini boshqarishda ishtirok etish huquqiga egadir.\nHar bir inson oʻz mamlakatida davlat xizmatiga kirishda teng huquqiga\negadir.\nXalq irodasi hukumat hokimiyatining negizi boʻlmogʻi lozim; bu iroda\nvaqti‐vaqti bilan boʻladigan va soxtalashtirilmagan saylovda oʻz aksini\ntopishi, ushbu saylov yalpi va teng saylov huquqiga koʻra, yashirin ovoz\nberish yoʻli bilan yoki ovoz berish erkinligi taʼminlaydigan boshqa\ntengma‐teng shakllar vositasida oʻtkazilish kerak.\n22‐modda",
            "Image": "f54b2fe7bfa87fd3600735b4fd1b4257"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Jamiyat aʼzosi sifatida har bir inson milliy kuch‐gʻayratlar sarflash va\nxalqaro hamkorlik vositasida hamda har bir davlatning tuzimi va\nresurslariga binoan ijtimoiy taʼminot huquqiga, uning qadr‐qimmatini\nsaqlab turish va shaxsini erkin kamolga yetkazish huquqiga egadir.\n23‐modda\nHar bir inson mehnat qilish, ishni oʻz erki bilan tanlab olish,\nmehnatning adolatli va qulay sharoitlari boʻlishi va ishsizlikdan\nmuhofaza etilish huquqiga egadir.\nHar bir inson, biror bir kamsitishsiz teng mehnatga teng haq olish\nhuquqiga egadir.\nHar bir ishlayotgan odam, uning oʻzi va oilasi uchun munosib yashashni\ntaʼminlaydigan adolatli va qoniqarli daromad olish, zarur boʻlgan\nhollarda ijtimoiy taʼminotning boshqa vositalari bilan toʻldiriladigan\ndaromad olish huquqiga egadir.\nHar bir inson, kasb ittifoqlari tuzish va oʻz manfaatlarini himoya\nqilish uchun kasb ittifoqlariga kirish huquqiga egadir.\n24‐modda\nHar bir inson dam olish va boʻsh vaqt huquqiga, jumladan ish vaqtini\noqilona qisqartirish hamda haq toʻlanadigan davriy taʼtil olish huquqiga\negadir.\n25‐modda\nHar bir inson oʻzi va oilasining sihat‐salomatligini va farovonligini\nasrash uchun zarur boʻlgan turmush darajasiga, shu jumladan oziq‐ovqat,\nlibos, uy‐joy, tibbiy qarov va zarur ijtimoiy xizmat huquqiga hamda\nishsiz qolganida, betobligida, nogironligida, beva boʻlib qolganida,\nqariganida yoki oʻziga bogʻlik boʻlmagan holatlarga koʻra tirikchilik\nuchun mablagʻi boʻlmay qolganida taʼminlanish huquqiga egadir.\nOnalik va bolalik alohida vasiylik va yordam huquqini beradi. Nikohda\nturib tugʻilgan va nikohsiz tugʻilgan barcha bolalar bir xil ijtimoiy\nmuhofazadan bahramand boʻlishlari kerak.\n26‐modda\nHar bir inson bilim olish huquqiga egadir. Taʼlim kam deganda\nboshlangʻich va umumiy taʼlim tekin boʻlishi kerak. Boshlangʻich taʼlim\nmajburiy boʻlishi lozim. Texnikaviy va hunar taʼlimi barchaga muhayyo\netilishi, oliy taʼlim esa har bir odamning qobiliyati asosida barcha\nuchun bir xil muhayyo etilishi kerak.\nTaʼlim inson shaxsining barkamolligiga hamda inson huquqlari va asosiy\nerkinliklariga hurmatning ortib boraverishiga qaratilishi lozim. Taʼlim\nbarcha xalqlar, irqiy va diniy guruhlar oʻrtasidagi hamjihatlikka, sabr‐\nbardoshga va doʻstlikka koʻmaklashishi hamda Birlashgan Millatlar\nTashkilotning tinchlikni saqlash borasidagi faoliyatiga yordamlashishi\nkerak.",
            "Image": "70914f0c823e35b80eb72ba51f1f1cf7"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ota‐onalar yosh bolalari uchun taʼlim turini tanlab olishda nufuzli\nhuquqqa egadirlar.\n27‐modda\nHar bir inson jamiyatning madaniy hayotida erkin ishtirok etish,\nsanʼatdan bahramand boʻlish, ilmiy taraqqiyotda qatnashish va uning\nneʼmatlaridan bahramand boʻlish huquqiga egadir.\nHar bir inson oʻzi muallifi boʻlgan ilmiy, adabiy yoki badiiy asarlar\nyuzasidan maʼnaviy va moddiy manfaatlari himoya qilinishi huquqiga\negadir.\n28‐modda\nHar bir inson Mazkur Deklaratsiyada bayon etilgan huquqlar va\nerkinliklar toʻla‐toʻkis roʻyobga chiqadigan ijtimoiy va xalqaro tartib\nboʻlishi huquqiga egadir.\n29‐modda\nHar bir inson jamiyat oldida majburiyat olgan, faqat shu taxlitdagina\ninson shaxsi erkin va toʻla‐toʻkis kamol topishi mumkin.\nHar bir inson oʻz huquq va erkinliklarining roʻyobga chiqishda shunday\ncheklashlarga mubtalo boʻlishi mumkinki, bular qonun tomonidan belgilab\nqoʻyilishi hamda bundan muddao – boshqalarning huquqlari va erkinliklari\nzarur darajada tan olinish va hurmat qilinishi hamda axloq‐odobning\nadolatli talablari ijtimoiy tartib hamda demokratik jamiyatdagi bugungi\nfarovonlikning adolatli talablari qondirilgan boʻlsin.\nAna shu huquq va erkinliklarning amalga oshirilishi Birlashgan Millatlar\nTashkiloti maqsadlari va prinsiplariga sira zid boʻlmasligi kerak.\n30‐modda\nUshbu Deklaratsiyasining butun ruhi biror bir davlatga, shaxslar\nguruhiga yoki alohida shaxslarga mazkur Deklaratsiyada bayon etilgan\nhuquqlar va erkinliklarning yoʻq qilinishiga qaratilgan biror bir\nfaoliyat bilan shugʻullanish yoki xatti‐harakatlar sodir etishga yoʻl\nqoʻyib beradi, deb talqin etilishi mumkin emas.",
            "Image": "756d152e56450d0b02f3bb915a2c2d17"
        }
    }
}
