{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471319,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "INSON HUQUQLARI UMUMJAHON DEKLARATSIYASI\n1948 yil, 10 dekabrda Birlashgan Millatlar Tashkiloti Bosh Assambleyasining 217 (III)\nkoʻrsatmasi orqali qabul qilingan va eʼlon qilingan.\nPreambula\nInson oilasi barcha aʼzolariga hos boʻlgan qadr‐qimmat hamda ularning teng va ajralmas\nhuquqlarini tan olish erkinlik, adolat va yalpi tinchlikning asosi boʻlishini eʼtiborga olib,\nInson huquqlarini mensimaslik va oyoq‐osti qilish odamzod vijdonini oʻrtayotgan vahshiylarcha\nqilmishlarga olib kelganini hamda kishilar soʻz va maslak erkinligi sohibi boʻlib, qoʻrquv va\nmuhtojlikdan holi boʻlib yashaydigan dunyoni bunyod etish odamlarning nufuzli intilishi, deb\neʼlon qilinganligini eʼtiborga olib,\nInson soʻnggi chora sifatida zulm va istibdodga qarshi isyon qilib bosh koʻtarishga majbur\nboʻlmasligining oldini olish maqsadida inson huquqlarni qonun izmi bilan muhofaza etilishi\nzarurligini eʼtiborga olib,\nXalqlar oʻrtasida doʻstona munosabatlarni rivojlantirishga koʻmaklashish zarurligini eʼtiborga\nolib,\nBirlashgan Millatlarning xalqlari Ustavda insonning asosiy huquqlarni, qadr‐qimmati va inson\nshaxsning benazirligiga hamda erkaklar va ayollarning teng huquqligiga oʻz ishonchlarini\ntasdiqlaganliklarni hamda katta huquq bilan ijtimoiy taraqqiyot va turmush sharoitini\nyaxshilashga yordam berishga qaror qilganliklarni eʼtiborga olib,\nAʼzo boʻlgan davlatlar Birlashgan Millatlar Tashkiloti bilan hamkorlikda inson huquqlari va\nasosiy erkinliklarni yalpi hurmat qilish va rioya etishga yordamlashish majburiyatini\nolganliklarni eʼtiborga olib,\nUshbu huquqlar va erkinliklar tusini yalpisiga tushunib olish mazkur majburiyatni toʻla‐toʻkis\nbajarilishi uchun juda katta ahamiyatga ega boʻladi.\nBosh Assambleya\nInson huquqlari mazkur umumjahon deklaratsiyasini barcha xalqlar va barcha davlatlar\nbajarishiga intilishi lozim boʻlgan vazifa sifatida eʼlon qilar ekan, bundan muddao shuki, har\nbir inson va jamiyatning har bir tashkiloti hamisha ana shu deklaratsiyani nazarda tutib\nmaʼrifat va ilm yoʻli bilan ushbu huquqlar va erkinliklarning hurmat qilinishiga yordam\nberishga intilishlari hamda milliy va xalqaro taraqqiyparvar tadbirla yoʻli bilan ham, ushbu\nhuquqlar va erkinliklarning Tashkilotga aʼzo boʻlgan davlatlar xalqlari oʻrtasida va mazkur\ndavlatlarning yurisdiksiyasidagi hududlarda yashayotgan xalqlar oʻrtasida yalpisiga va samarali\ntan olinishiga kerak.\n1‐modda\nBarcha odamlar erkin, qadr‐qimmat va huquqlarda teng boʻlib tugʻiladilar. Ular aql va vijdon\nsohibidirlar va bir‐birlariga birodarlarcha muomala qilishlari zarur.\n2‐modda\nHar bir inson, biror bir ayirmachiliksiz, irqi, terisining rangi, jinsi, tili, dini, siyosiy\neʼtiqodi yoki boshqa eʼtiqodlaridan, milliy yoki ijtimoiy kelib chiqishidan, mulkiy ahvoli,\nqaysi tabaqaga mansubligi va boshqa holatlaridan qatʼi nazar, mazkur Deklaratsiyada eʼlon\nqilingan barcha huquqlar va erkinliklar sohibi boʻlishi kerak.\nBundan tashqari, inson mansub boʻlgan mamlakat yoki hududning siyosiy, huquqiy yoki xalqaro\nmaqomidan qatʼi nazar, ushbu hudud mustaqilmi, vasiylikdami, oʻzini oʻzi boshqaradimi, yoki\nmustaqilligi biror bir tarzda cheklanganmi, bundan qatʼi nazar sira ayirmachilik boʻlmasligi\nkerak.\n3‐modda\nHar bir inson yashash, erkinlik va shaxsiy daxlsizlik huquqiga egadir.\n4‐modda\nHech kim qullikda yoki qaramlikda saqlanishi mumkin emas; qullik va qul savdosining barcha\nturlari taqiqlanadi.\n5‐modda\nHech kim azob‐uqubatga yoki vahshiylarcha, insonlikka isnod boʻlgan yoki qadr‐qimmatni",
            "Image": "a145934408439bc86d957524ac94b436"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "xoʻrlaydigan muomala va jazoga mustahiq boʻlmasligi kerak.\n6‐modda\nHar bir inson, qayerda boʻlishidan qatʼi nazar, oʻzining huquq subyekti sifatida tan olinishi\nhuquqiga egadir.\n7‐modda\nBarcha odamlar qonun oldida tengdir va, sira ayirmachiliksiz, qonun tomonidan babbaravar\nmuhofaza etilishi huquqiga egadir. Barcha odamlar mazkur Deklaratsiyani buzadigan har qanday\nkamsitishidan teng muhofaza qilinish huquqiga va ana shunday kamsitishga gij‐gijlashdan teng\nmuhofaza qilinish huquqiga egadirlar.\n8‐modda\nHar bir inson, mabodo uning konstitutsiya yoki qonun berib qoʻygan asosiy huquqlari buzilgudek\nboʻlsa, nufuzli milliy sud tomonidan oʻz huquqlarining samarali tarzda tiklanishi huquqiga\negadir.\n9‐modda\nHech kim oʻzboshimchalik bilan qamalishi, ushlanishi yoki quvgʻin qilinishi mumkin emas.\n10‐modda\nHar bir inson, uning huquqlari va burchlarini belgilash va unga qoʻyilgan jinoiy aybning\nnechogʻligi asoslanganligini aniqlash uchun, batamom tenglik asosida, oʻz ishi oshkora,\nadolatning barcha talablariga rioya etilib, mustaqil va xolis sud tomonidan koʻrib chiqilishi\nhuquqiga egadir.\n11‐modda\nJinoyat sodir etishda ayblanayotgan har bir insonga himoya uchun barcha imkoniyatlar yaratib\nberilib, sud majlisida oshkora tartibda qonuniy yoʻl bilan uning aybdorligi aniqlanmaguncha,\nbeayb deb hisoblanish huquqiga egadir.\nHech kim, biror bir xatti‐harakat yoki faoliyatsizlik sodir etilgan vaqtda, bular milliy\nqonunlar yoki xalqaro huquqqa koʻra oʻsha paytda jinoyat deb topilmagan boʻlsa, shu jinoyatni\nsodir etganliklari asosida hukm qilinishlari mumkin emas. Shuningdek, jinoyat sodir etilgan\nvaqtda qoʻllanishi mumkin boʻlgan jazoga nisbatan ogʻirroq bir jazo qoʻllanishi ham mumkin\nemas.\n12‐modda\nHech kim insonning shaxsiy yoki oilaviy hayotiga oʻzboshimchalik bilan aralashishi, insonning\nuy‐joyi daxlsizligiga, uning xatlaridagi sirlarga yoki or‐nomusi va shaʼniga oʻzboshimchalik\nbilan tajovuz qilishi mumkin emas. Har bir inson ana shunday aralashish yoki ana shunday\ntajovuzdan qonun yoʻli bilan himoya huquqiga egadir.\n13‐modda\nHar bir inson har bir davlat hududida erkin yurish va oʻziga istiqomat joyi tanlash huquqiga\negadir.\nHar bir inson har qanday mamlakatdan, shu jumladan oʻz mamlakatidan chiqib ketish va oʻz\nmamlakatiga qaytib kelish huquqiga egadir.\n14‐modda\nHar bir inson taʼqibdan boshqa mamlakatlarda boshpana izlash va bu boshpanadan foydalanish\nhuquqiga egadir.\nMabodo, aslida siyosatga daxldor boʻlmagan jinoyat yoki Birlashgan Millatlar Tashkiloti\nmaqsadlari va prinsiplariga zid boʻlgan xatti‐harakat sodir etilishi asosida jinoyat yuzaga\nkelsa bu huquqdan foydalanish mumkin emas.\n15‐modda\nHar bir insonning fuqarolik huquqi bor.\nHech kim oʻzboshimchalik bilan oʻz fuqaroligini oʻzgartirish huquqidan mahrum etilishi mumkin\nemas.\n16‐modda",
            "Image": "463bbbbb086d7ee9abc21f29038aee45"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Balogʻatga yetgan erkaklar va ayollar, irqi, millati yoki diniga qarab biror bir cheklashsiz\nnikohdan oʻtish va oila qurish huquqiga egadirlar. Ular nikohdan oʻtayotganida ham, nikohda\nboʻlgan vaqtida ham va nikoh bekor qilinayotganida ham bir huquqlardan foydalanadilar.\nNikoh, nikohdan oʻtayotgan ikkala tomonning xohishi va batamom roziligi bilangina tuzilishi\nmumkin.\nOila jamiyatning tabiiy va asosiy hujayrasidir va u jamiyat, davlat tomonidan muhofaza etilishi\nhuquqiga egadir.\n17‐modda\nHar bir inson yakka oʻzi yoki boshqalar bilan birgalikda mulkka egalik qilish huquqi sohibidir.\nHech kim oʻzboshimchalik bilan oʻz mulkidan mahrum qilinishi mumkin emas.\n18‐modda\nHar bir inson fikr, vijdon va din erkinligi huquqiga egadir; bu huquq oʻz dini yoki maslagini\noʻzgartirish erkini, oʻz dini yoki maslagiga yakka tartibda yoki boshqalar bilan birgalikda,\ntaʼlimot, toat‐ibodatda hamda diniy rasm‐rusumlar va boshqa shunga oʻxshash marosimlarni ado\netishda xaloyiq bilan birgalikda yoki xususiy tarzda eʼtiqod erkinligini qamrab oladi.\n19‐modda\nHar bir inson maslak erkinligiga va bularni erkin ifodalash huquqiga egadir; ushbu huquq hech\nbir xalalsiz oʻz maslaklariga rioya etish erkinligini va axborot va gʻoyalarni har qanday\nvositalar bilan hamda davlat chegaralaridan mustaqil tarzda qidirish, olish va tarqatish erkini\nqamrab oladi.\n20‐modda\nHar bir inson osoyishta yigʻilishlar va uyushmalar oʻtkazish (tuzish) huquqiga egadir.\nHech kim biror bir uyushmaga majburan kiritilish mumkin emas.\n21‐modda\nHar bir inson bevosita yoki erkinlik bilan saylangan vakillari vositada oʻz mamlakatini\nboshqarishda ishtirok etish huquqiga egadir.\nHar bir inson oʻz mamlakatida davlat xizmatiga kirishda teng huquqiga egadir.\nXalq irodasi hukumat hokimiyatining negizi boʻlmogʻi lozim; bu iroda vaqti‐vaqti bilan\nboʻladigan va soxtalashtirilmagan saylovda oʻz aksini topishi, ushbu saylov yalpi va teng\nsaylov huquqiga koʻra, yashirin ovoz berish yoʻli bilan yoki ovoz berish erkinligi\ntaʼminlaydigan boshqa tengma‐teng shakllar vositasida oʻtkazilish kerak.\n22‐modda\nJamiyat aʼzosi sifatida har bir inson milliy kuch‐gʻayratlar sarflash va xalqaro hamkorlik\nvositasida hamda har bir davlatning tuzimi va resurslariga binoan ijtimoiy taʼminot huquqiga,\nuning qadr‐qimmatini saqlab turish va shaxsini erkin kamolga yetkazish huquqiga egadir.\n23‐modda\nHar bir inson mehnat qilish, ishni oʻz erki bilan tanlab olish, mehnatning adolatli va qulay\nsharoitlari boʻlishi va ishsizlikdan muhofaza etilish huquqiga egadir.\nHar bir inson, biror bir kamsitishsiz teng mehnatga teng haq olish huquqiga egadir.\nHar bir ishlayotgan odam, uning oʻzi va oilasi uchun munosib yashashni taʼminlaydigan adolatli\nva qoniqarli daromad olish, zarur boʻlgan hollarda ijtimoiy taʼminotning boshqa vositalari\nbilan toʻldiriladigan daromad olish huquqiga egadir.\nHar bir inson, kasb ittifoqlari tuzish va oʻz manfaatlarini himoya qilish uchun kasb\nittifoqlariga kirish huquqiga egadir.\n24‐modda\nHar bir inson dam olish va boʻsh vaqt huquqiga, jumladan ish vaqtini oqilona qisqartirish hamda\nhaq toʻlanadigan davriy taʼtil olish huquqiga egadir.\n25‐modda\nHar bir inson oʻzi va oilasining sihat‐salomatligini va farovonligini asrash uchun zarur",
            "Image": "9a6b4391eb0b1f1d2845b3cbe3f1db9a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "boʻlgan turmush darajasiga, shu jumladan oziq‐ovqat, libos, uy‐joy, tibbiy qarov va zarur\nijtimoiy xizmat huquqiga hamda ishsiz qolganida, betobligida, nogironligida, beva boʻlib\nqolganida, qariganida yoki oʻziga bogʻlik boʻlmagan holatlarga koʻra tirikchilik uchun mablagʻi\nboʻlmay qolganida taʼminlanish huquqiga egadir.\nOnalik va bolalik alohida vasiylik va yordam huquqini beradi. Nikohda turib tugʻilgan va\nnikohsiz tugʻilgan barcha bolalar bir xil ijtimoiy muhofazadan bahramand boʻlishlari kerak.\n26‐modda\nHar bir inson bilim olish huquqiga egadir. Taʼlim kam deganda boshlangʻich va umumiy taʼlim\ntekin boʻlishi kerak. Boshlangʻich taʼlim majburiy boʻlishi lozim. Texnikaviy va hunar taʼlimi\nbarchaga muhayyo etilishi, oliy taʼlim esa har bir odamning qobiliyati asosida barcha uchun bir\nxil muhayyo etilishi kerak.\nTaʼlim inson shaxsining barkamolligiga hamda inson huquqlari va asosiy erkinliklariga\nhurmatning ortib boraverishiga qaratilishi lozim. Taʼlim barcha xalqlar, irqiy va diniy\nguruhlar oʻrtasidagi hamjihatlikka, sabr‐bardoshga va doʻstlikka koʻmaklashishi hamda\nBirlashgan Millatlar Tashkilotning tinchlikni saqlash borasidagi faoliyatiga yordamlashishi\nkerak.\nOta‐onalar yosh bolalari uchun taʼlim turini tanlab olishda nufuzli huquqqa egadirlar.\n27‐modda\nHar bir inson jamiyatning madaniy hayotida erkin ishtirok etish, sanʼatdan bahramand boʻlish,\nilmiy taraqqiyotda qatnashish va uning neʼmatlaridan bahramand boʻlish huquqiga egadir.\nHar bir inson oʻzi muallifi boʻlgan ilmiy, adabiy yoki badiiy asarlar yuzasidan maʼnaviy va\nmoddiy manfaatlari himoya qilinishi huquqiga egadir.\n28‐modda\nHar bir inson Mazkur Deklaratsiyada bayon etilgan huquqlar va erkinliklar toʻla‐toʻkis roʻyobga\nchiqadigan ijtimoiy va xalqaro tartib boʻlishi huquqiga egadir.\n29‐modda\nHar bir inson jamiyat oldida majburiyat olgan, faqat shu taxlitdagina inson shaxsi erkin va\ntoʻla‐toʻkis kamol topishi mumkin.\nHar bir inson oʻz huquq va erkinliklarining roʻyobga chiqishda shunday cheklashlarga mubtalo\nboʻlishi mumkinki, bular qonun tomonidan belgilab qoʻyilishi hamda bundan muddao –\nboshqalarning huquqlari va erkinliklari zarur darajada tan olinish va hurmat qilinishi hamda\naxloq‐odobning adolatli talablari ijtimoiy tartib hamda demokratik jamiyatdagi bugungi\nfarovonlikning adolatli talablari qondirilgan boʻlsin.\nAna shu huquq va erkinliklarning amalga oshirilishi Birlashgan Millatlar Tashkiloti maqsadlari\nva prinsiplariga sira zid boʻlmasligi kerak.\n30‐modda\nUshbu Deklaratsiyasining butun ruhi biror bir davlatga, shaxslar guruhiga yoki alohida\nshaxslarga mazkur Deklaratsiyada bayon etilgan huquqlar va erkinliklarning yoʻq qilinishiga\nqaratilgan biror bir faoliyat bilan shugʻullanish yoki xatti‐harakatlar sodir etishga yoʻl\nqoʻyib beradi, deb talqin etilishi mumkin emas.",
            "Image": "42904a79daaa026000d8b8d7084cc357"
        }
    }
}
