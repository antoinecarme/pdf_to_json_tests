{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470811,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ILAKA LYA MAHANGA LYA SEKGE YA BAMUNHU\nMIHAYO YA GUNHONGA\nGUNGUNO yimanyikile giki ikujo lya ng’wa munhu na sekge ya banhu muwelelo hu shili jandije ja wiyabi, sekge\nna mhola ya welelo,\nGUNGUNO ubudalahi bo sekge ya banhu hi jile jandije ja shitwa ja bubi ha welelo, na giki yigubiho welelo iyo\nbanhu bakwiyagalula na wiyabi bo guhaya na guzunya na gubiza badi na boba bosebose hangi, hu wisagiji bo\nng’hana.\nGUNGUNO idakililwe sekge ya banhu ilang’hanwe na butongeji bo jilagilo ja nsi huna buluhiwa na wibonelwa\nbutizubizaho na gwenheleja banhu kulema na kubagalukila batongeji ba nsi.\nGUNGUNO idakililwe kubeja bunwani bo nsi na nsi.\nGUNGUNO L’Ibilinga lya Mahanga lyamala gubitya ng’w ihane lyalyo buzunya bo sekge, ngw’ikujo na nsolobo\nya banhu ba buli mbika bakima na bagosha na lyalamula gwenha mhandika nhale ya budula bo kigasije ka\nbanhu mu wiyabi butale.\nGUNGUNO nsi ja mahanga jizunilija jihamo na ng’wibilingo gwa Mahanga gwenha ikujo, sekge ya banhu na\nwiyabi mu welelo.\nGUNGUNO ukujimana sekge nu wiyabi bo banhu shili shinhu sha solobo nhale gete, ya buli ng’wene kujita umo\njidakililwe ung’w’ Ihane lya l’Ibilingo lya Mahanga.\nHUNA LULU GIKI,\nIl’Ibilinga lya Mahanga lyayomba giki, buli munhu alimane, alikuje na kulondeleja bulamuji bolyo, na kubalanga\nabo batalimanile abanansi pye bagusola buli kinhu ijidakilile bulondeja na gubona buli munhu ung’wihanga\nalilondeje Ilaka lyenilo lya Mahanga.\nLuhilili 1\nBanhu bose bakabyalagwa na wiyabi na bakabizaga na makujo na sekge jabo jilenganilile. Banhu bose\nbakabizaga na masala na buhabuji; hukuyomba balidakilwa gubi na witogwa gidi bana ba myaji umo.\nLuhilili 2\nBuli munhu adakililwe kupandika sekge ijihayiwe ngw’Ilaka lyenili na nduhu bululung’hanya nulu wikomanya\ngiti wikoba, kabyalilwe, ndimi, dinhi, luganda lo buyombeji mihayo ya nsi, mhandika nulu wikomanya bungi\nbosebose.\nHangi giki, butadakililwe gubizaho wikomanya bo wiganiki mu nfumo, kajile ka nsi nulu Ihanga lyoselyose ilo\nmunhu aliingila, ibi litali ugwitema, liitemilwe nulu liitemile.\nLuhilili 3\nBuli munhu alina sekge ya bupanga na wiyagaluji bo gwigasha mu mhola.\nLuhilili 4\nNduhu munhu adakilililwe kusolwa busese; ubusese nu Busuluja bo basese bo mbika jose bulemegije gete\numumahanga agose.\nLuhilili 5\nNduhu munhu adakililwe guluhiwa bo makala na kwichiwa ikujo lyakwe.\nLuhilili 6\nBuli munhu adakililwe apandike ikujo lya jimunhu giti umo ihayilile ungw’ Ilagilo lya nsi.\nLuhilili 7\nBanhu bose balenganilile u mushilagilo sha nsi na balidakilwa gulang’hanwa ni shilagilo shenisho na yaya\ngwitilwa busolanhyiwa.\nLuhilili 8\nBuli munhu adakililwe gwambilijiwa mu kajile k ‘ Ilagilo lihanga lyakwe mu shito josejose ishoshiling’wima\nmhangilo jakwe ijifumile ngw’Ihane na Jilagilo ja nsi.\nLuhilili 9",
            "Image": "780b013366189599f41d938205bf64db"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Nduhu munhu uyo adugije gutung’wa (gutulwa mkandulumu) ku nzila yoseyose hanze ya Jilagilo ja nsi.\nLuhilili 10\nBuli munhu adakililwe gudegelekwa mu mhangilo na bulenganila habutongi ya kajile ka nsi akatinabusolonhya\numukajile kabo nulu umu mihayo ya minala.\nLuhilili 11\nMunhu oseose uyo alishidakilwa ku ya minala akubalwa giti ati nghubi mpaga aho Jilagilo jenekele jilamale\nkunamla ng’wibanza na ng’wenekili abize odegelekagwa mashosho gakwe.\nNduhu munhu uyo adugije kulamlwa ku ja minala ulu isho witaga shitimo mushilagilo likanza aho alishita.\nHangi, munhu oseose adadakililwe kubishiwa ihyu itale kukila ilo lyaliliyombilwe mushilagilo shansi aho\nalikenagula.\nLuhilili 12\nNduhu munhu uyo adakililwe kwingililwa sagala mu mbisila yakwe yoseyose, budugu, kaya yakwe na nduhu\nmunhu uyo adugije kwingijiwa ikujo lyakwe ilo alinalyo. Buli munhu adakililwe gulanghanwa na Jilagilo ja nsi\natizingililwa sheniko.\nLuhilili 13\nBuli munhu alinawiyabi bo guja uko alitogwa na guzenga hosehose mu nsi yakwe.\nBuli munhu alinawiyabi bo gusama, gwinga na guja nsi yoseyose nulu nsi yakwe. Hangi, alinawiyabi bo gushoka\nhangi mu nsi yakwe.\nLuhilili 14\nBuli munhu alina wiyabi bo gupelela nsi yingi atizubulagwa.\nWiyabi wenubu butiho kuli munhu uyo olamulwa gubulagwa mu Jijilo ja nsi gu shitwa ijo jiti ja buyombeji bo\nmihayo ya nsi nulu ijo jitujaga somani na Ihane lya Mahanga.\nLuhilili 15\nBuli munhu alina wiyabi bo kubi n’Ihanga lyakwe.\nNduhu munhu adakililwe gwing’wa Buhanga bo nsi yakwe nulu wiyabi bo gugalucha buhanga ubo abutogilwe\nng’wenekili bomakala.\nLuhilili 16\nBanhu bose bakima na bagosha balina Sekge ya gutola na gubi na kaya buli nduhu gulonja ihanga, mfumo nulu\ndinhi muwitoji wabo nulu mugulekana gwabo.\nWitoji bugubiza buliwigelwe ulu giki abitoji bizunilijaga gumala winga bobo.\nBudugu buliho gwinga – kale, huguhaya budakililwe bulang,hanwe na ns’iyose.\nLuhilili 17\nBuli munhu alinayo Sekge ya gubiza na busabi bokwe na sabo jakwe yiyene nulu n’isangi na banhu bangi abo\natogilwe ng’wenekili.\nBuli munhu adadakililwe gutajiwa nsabo jakwe bo gwibonelwa.\nLuhilili 18\nBuli munhu alinayo Sekge ya gwiganika na gubi na kiganikile ga miganiko ayo alikola g’wenekili nulu mu\nLuganda. Alinayo Sekge ya gugalucha wiganiki bokwe munhu alinayo Sekge ya guleka wiganiki nulu kahayile\nkakwe na buzunya bokwe, yaya gwingililwa.\nLuhilili 19\nBuli munhu alinayo Sekge ya kubi na gufunya miganiko gakwe na gugayomba miganiko genayo na nduhu\ngwingililwa. Munhu alinayo Sekge ya gwinhwa miganiko ga bangi gubitila mu bandiki na bahayi ba mihayo.\nLuhilili 20\nBuli munhu alinayo Sekge ya gumanhya na banhu bangi mu lubango.\nMunhu adadakililwe guhadikijiwa gubiza na luganda ulo atalutogilwe.",
            "Image": "93f851a156a42183cadf2baa5bc3c5f3"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Luhilili 21\nBuli munhu alinayo Sekge ya mu butongeji bo nsi yakwe jihamo, nulu gubitila mu buchagulwa\nBuli munhu alina Sekge ya gupandika matwajo ga jimunhu mu nsi yakwe.\nIhanga lyoselyose lidakililwe libize na budula bolyo gu bamunhu benekili gwingila mu busolanhyiwa ubo\nbugwitiwa ung’wikanza ilo litulilwe mu busolanhyiwa wenubu mu wiyabi na bubi buli bo wibise.\nLuhilili 22\nBuli munhu mu nsi alina Sekge ya gubiza na nzubuka na hangi alina Sekge ya mhandika gubitila mu widomaniji\nna budula bo nsi na wambilija bo nsi jingi muwelelo, na nsi ili na nimo gwa gubona banhu pye baligasha mu\nmhola na Sekge ya mhandika na kajile ka mu Luganda ijio jidakililwe, ng’wikujo na mhandika ya nghana ya\nbanhu bose.\nLuhilili 23\nBuli munhu alina Sekge ya gutumama, Sekge ya gutung’wa, Sekge ya gusolanhy nimo uyo agutogilwe, Sekge ya\nha butumamilo bowiza na adakililwe buli ng’wene atulwe mu ng’hana gubiza na nimo gwa gutumama.\nBuli munhu adakililwe gupandika inongho gumilimo iyo alita, inongho lyenilo libize litina busolanhya bo munhu\nna munhu.\nBuli munhu adakililwe gupandika inongho bo Sekge ya gumilimo iyo alita likomile gwigelelwa gulang’hana kaya\nyakwe n’ikujo lyakwe, na ulu giki idulikanile, jongejiwe na nzubuka yingi-ho.\nBuli munhu alinayo Sekge ya gwandya nulu gwingila mu luganda lo batumani bo gwitumanila gulwa\ngulang’hana matwajo gaha-ng’wakwe.\nLuhilili 24\nBuli munhu abize na wisunhya mu milimo yakwe na manongho gakwe apandike mu wisunhya bokwe.\nLuhilili 25\nBuli munhu alina Sekge ya kikalile kasoga, abi mhola na banhu bakwe, alye shiza, azwale shiza, alale ha ng’wa\nwiza, na apandike bulagulwa nhana na matwajo ga jimunhu agapandike na abina Sekge ya bulonjiwa ulu\noganyiwa nimo, nulu ali nsatu, nulu gulemaala, buchilwa, bunamhala nulu Bugikulu nulu kikalile kangi kabi mu\ngigasje gakwe ako adadulile gwigunnha ng’wenekili.\nWisanye bogubi nkima myaji nulu bunigini jidakililwe gwinhwa bulonja butale bo kalongeje. Bana abose babi\nbabyalilwe mu bukwiwa nulu mu ndayabu pye abose bali bana ba gulonjiwa bulenganile.\nLuhilili 26\nBuli munhu alina Sekge ya gupandika isoma. Isoma libi liti lya gufunya manong’ho uguwandijo wisoma na\nyibizeha hadi yisoma uguwandijo wenubo. Libizeho isoma kul’uyo alina budula na butizubizaho wisolanhya\nbosebose.\nIsoma lyose lidakililwe gung’winha matwajo munhu na ikujo na wiyabi bokwe na gwenha bunwani bo mahanga\nna wezu bose, na mhola ya welelo ngima.\nBabyaji babi na budula gusolanhya isoma ilo batogilwe bana babo balipandike.\nLuhilili 27\nBuli munhu alina Sekge ya gusangila mukajile ka guduja mu luganda lokwe, kulya wiyabi bo malika gose, na\ngupandika matwajo ga mu sayansi.\nBuli munhu alina Sekge ya gulang’hanilwa shikolo jakwe ijo wajibeja nulu gujibyaja ng’wenekili mu nzila ya\nwiganiki mushandikwa nulu mu nzila ya sayansi.\nLuhilili 28\nbuli munhu alinyo Sekge ya sele mu Luganda lokwe na mahanga agose.\nLuhilili 29\nBuli munhu adakililwe gwibona giki ali umo wa Luganda, wiyabi bokwe na matwajo ayagadulile gwilonga na\naliumo oho umu welelo.\nBuli munhu adakililwe, umu gatumamile ga Sekge na wiyabi ubuyombilwe ngw’Ilagilo lyenili, gwita\nwidedeng’Lanya ubo buli mu Jilagilo gunguno ya gulanghana Sekge na wiyabi bo banhu bangi n’Ikujo lyakwe\nng’wenekili, na sele ya Luganda lokwe.",
            "Image": "94cc78aad56ecd4f283e4a3a1783d2a8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Sekge na wiyabi wenubu itizutumilwa mu shitwa shabubi hanze n’Ilagilo lya Mahanga.\nLuhilili 30\nNduhu nsi nulu Luganda lose ulo ludulile gugema gululunghyanya gubipya kayombele ga mhayo gwenuyo,\nwiyabi na Sekge ijihayiwe ngw’Ilaka lyenili lya Mahanga.",
            "Image": "cafa71a78bb5fe8fae2fd835f8d6fa84"
        }
    }
}
