{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470827,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ILAKA LYA MAHANGA LYA SEKGE YA BAMUNHU\nMIHAYO YA GUNHONGA\nGUNGUNO yimanyikile giki ikujo lya ng\u2019wa munhu na sekge ya banhu muwelelo hu\nshili jandije ja wiyabi, sekge na mhola ya welelo,\nGUNGUNO ubudalahi bo sekge ya banhu hi jile jandije ja shitwa ja bubi ha welelo, na\ngiki yigubiho welelo iyo banhu bakwiyagalula na wiyabi bo guhaya na guzunya na\ngubiza badi na boba bosebose hangi, hu wisagiji bo ng\u2019hana.\nGUNGUNO idakililwe sekge ya banhu ilang\u2019hanwe na butongeji bo jilagilo ja nsi huna\nbuluhiwa na wibonelwa butizubizaho na gwenheleja banhu kulema na kubagalukila\nbatongeji ba nsi.\nGUNGUNO idakililwe kubeja bunwani bo nsi na nsi.\nGUNGUNO L\u2019Ibilinga lya Mahanga lyamala gubitya ng\u2019w ihane lyalyo buzunya bo\nsekge, ngw\u2019ikujo na nsolobo ya banhu ba buli mbika bakima na bagosha na lyalamula\ngwenha mhandika nhale ya budula bo kigasije ka banhu mu wiyabi butale.\nGUNGUNO nsi ja mahanga jizunilija jihamo na ng\u2019wibilingo gwa Mahanga gwenha\nikujo, sekge ya banhu na wiyabi mu welelo.\nGUNGUNO ukujimana sekge nu wiyabi bo banhu shili shinhu sha solobo nhale gete,\nya buli ng\u2019wene kujita umo jidakililwe ung\u2019w\u2019 Ihane lya l\u2019Ibilingo lya Mahanga.\nHUNA LULU GIKI,\nIl\u2019Ibilinga lya Mahanga lyayomba giki, buli munhu alimane, alikuje na kulondeleja\nbulamuji bolyo, na kubalanga abo batalimanile abanansi pye bagusola buli kinhu\nijidakilile bulondeja na gubona buli munhu ung\u2019wihanga alilondeje Ilaka lyenilo lya\nMahanga.\nLuhilili 1\nBanhu bose bakabyalagwa na wiyabi na bakabizaga na makujo na sekge jabo\njilenganilile. Banhu bose bakabizaga na masala na buhabuji; hukuyomba balidakilwa\ngubi na witogwa gidi bana ba myaji umo.\nLuhilili 2\nBuli munhu adakililwe kupandika sekge ijihayiwe ngw\u2019Ilaka lyenili na nduhu\nbululung\u2019hanya nulu wikomanya giti wikoba, kabyalilwe, ndimi, dinhi, luganda lo\nbuyombeji mihayo ya nsi, mhandika nulu wikomanya bungi bosebose.\nHangi giki, butadakililwe gubizaho wikomanya bo wiganiki mu nfumo, kajile ka nsi\nnulu Ihanga lyoselyose ilo munhu aliingila, ibi litali ugwitema, liitemilwe nulu\nliitemile.\nLuhilili 3\nBuli munhu alina sekge ya bupanga na wiyagaluji bo gwigasha mu mhola.\nLuhilili 4",
            "Image": "1f61f810ff1826c2d9e706e330582b32"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Nduhu munhu adakilililwe kusolwa busese; ubusese nu Busuluja bo basese bo mbika\njose bulemegije gete umumahanga agose.\nLuhilili 5\nNduhu munhu adakililwe guluhiwa bo makala na kwichiwa ikujo lyakwe.\nLuhilili 6\nBuli munhu adakililwe apandike ikujo lya jimunhu giti umo ihayilile ungw\u2019 Ilagilo lya\nnsi.\nLuhilili 7\nBanhu bose balenganilile u mushilagilo sha nsi na balidakilwa gulang\u2019hanwa ni\nshilagilo shenisho na yaya gwitilwa busolanhyiwa.\nLuhilili 8\nBuli munhu adakililwe gwambilijiwa mu kajile k \u2018 Ilagilo lihanga lyakwe mu shito\njosejose ishoshiling\u2019wima mhangilo jakwe ijifumile ngw\u2019Ihane na Jilagilo ja nsi.\nLuhilili 9\nNduhu munhu uyo adugije gutung\u2019wa (gutulwa mkandulumu) ku nzila yoseyose\nhanze ya Jilagilo ja nsi.\nLuhilili 10\nBuli munhu adakililwe gudegelekwa mu mhangilo na bulenganila habutongi ya kajile\nka nsi akatinabusolonhya umukajile kabo nulu umu mihayo ya minala.\nLuhilili 11\nMunhu oseose uyo alishidakilwa ku ya minala akubalwa giti ati nghubi mpaga aho\nJilagilo jenekele jilamale kunamla ng\u2019wibanza na ng\u2019wenekili abize odegelekagwa\nmashosho gakwe.\nNduhu munhu uyo adugije kulamlwa ku ja minala ulu isho witaga shitimo mushilagilo\nlikanza aho alishita. Hangi, munhu oseose adadakililwe kubishiwa ihyu itale kukila ilo\nlyaliliyombilwe mushilagilo shansi aho alikenagula.\nLuhilili 12\nNduhu munhu uyo adakililwe kwingililwa sagala mu mbisila yakwe yoseyose, budugu,\nkaya yakwe na nduhu munhu uyo adugije kwingijiwa ikujo lyakwe ilo alinalyo. Buli\nmunhu adakililwe gulanghanwa na Jilagilo ja nsi atizingililwa sheniko.\nLuhilili 13\nBuli munhu alinawiyabi bo guja uko alitogwa na guzenga hosehose mu nsi yakwe.\nBuli munhu alinawiyabi bo gusama, gwinga na guja nsi yoseyose nulu nsi yakwe.\nHangi, alinawiyabi bo gushoka hangi mu nsi yakwe.\nLuhilili 14",
            "Image": "fe754d1c44aee83db3da53a25d59391d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Buli munhu alina wiyabi bo gupelela nsi yingi atizubulagwa.\nWiyabi wenubu butiho kuli munhu uyo olamulwa gubulagwa mu Jijilo ja nsi gu shitwa\nijo jiti ja buyombeji bo mihayo ya nsi nulu ijo jitujaga somani na Ihane lya Mahanga.\nLuhilili 15\nBuli munhu alina wiyabi bo kubi n\u2019Ihanga lyakwe.\nNduhu munhu adakililwe gwing\u2019wa Buhanga bo nsi yakwe nulu wiyabi bo gugalucha\nbuhanga ubo abutogilwe ng\u2019wenekili bomakala.\nLuhilili 16\nBanhu bose bakima na bagosha balina Sekge ya gutola na gubi na kaya buli nduhu\ngulonja ihanga, mfumo nulu dinhi muwitoji wabo nulu mugulekana gwabo.\nWitoji bugubiza buliwigelwe ulu giki abitoji bizunilijaga gumala winga bobo.\nBudugu buliho gwinga \u2013 kale, huguhaya budakililwe bulang,hanwe na ns\u2019iyose.\nLuhilili 17\nBuli munhu alinayo Sekge ya gubiza na busabi bokwe na sabo jakwe yiyene nulu\nn\u2019isangi na banhu bangi abo atogilwe ng\u2019wenekili.\nBuli munhu adadakililwe gutajiwa nsabo jakwe bo gwibonelwa.\nLuhilili 18\nBuli munhu alinayo Sekge ya gwiganika na gubi na kiganikile ga miganiko ayo alikola\ng\u2019wenekili nulu mu Luganda. Alinayo Sekge ya gugalucha wiganiki bokwe munhu\nalinayo Sekge ya guleka wiganiki nulu kahayile kakwe na buzunya bokwe, yaya\ngwingililwa.\nLuhilili 19\nBuli munhu alinayo Sekge ya kubi na gufunya miganiko gakwe na gugayomba\nmiganiko genayo na nduhu gwingililwa. Munhu alinayo Sekge ya gwinhwa miganiko\nga bangi gubitila mu bandiki na bahayi ba mihayo.\nLuhilili 20\nBuli munhu alinayo Sekge ya gumanhya na banhu bangi mu lubango.\nMunhu adadakililwe guhadikijiwa gubiza na luganda ulo atalutogilwe.\nLuhilili 21\nBuli munhu alinayo Sekge ya mu butongeji bo nsi yakwe jihamo, nulu gubitila mu\nbuchagulwa\nBuli munhu alina Sekge ya gupandika matwajo ga jimunhu mu nsi yakwe.\nIhanga lyoselyose lidakililwe libize na budula bolyo gu bamunhu benekili gwingila mu\nbusolanhyiwa ubo bugwitiwa ung\u2019wikanza ilo litulilwe mu busolanhyiwa wenubu mu\nwiyabi na bubi buli bo wibise.",
            "Image": "b9444eb93c49f8f7567766f6211b5fa1"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Luhilili 22\nBuli munhu mu nsi alina Sekge ya gubiza na nzubuka na hangi alina Sekge ya\nmhandika gubitila mu widomaniji na budula bo nsi na wambilija bo nsi jingi\nmuwelelo, na nsi ili na nimo gwa gubona banhu pye baligasha mu mhola na Sekge ya\nmhandika na kajile ka mu Luganda ijio jidakililwe, ng\u2019wikujo na mhandika ya nghana\nya banhu bose.\nLuhilili 23\nBuli munhu alina Sekge ya gutumama, Sekge ya gutung\u2019wa, Sekge ya gusolanhy nimo\nuyo agutogilwe, Sekge ya ha butumamilo bowiza na adakililwe buli ng\u2019wene atulwe\nmu ng\u2019hana gubiza na nimo gwa gutumama.\nBuli munhu adakililwe gupandika inongho gumilimo iyo alita, inongho lyenilo libize\nlitina busolanhya bo munhu na munhu.\nBuli munhu adakililwe gupandika inongho bo Sekge ya gumilimo iyo alita likomile\ngwigelelwa gulang\u2019hana kaya yakwe n\u2019ikujo lyakwe, na ulu giki idulikanile, jongejiwe\nna nzubuka yingi-ho.\nBuli munhu alinayo Sekge ya gwandya nulu gwingila mu luganda lo batumani bo\ngwitumanila gulwa gulang\u2019hana matwajo gaha-ng\u2019wakwe.\nLuhilili 24\nBuli munhu abize na wisunhya mu milimo yakwe na manongho gakwe apandike mu\nwisunhya bokwe.\nLuhilili 25\nBuli munhu alina Sekge ya kikalile kasoga, abi mhola na banhu bakwe, alye shiza,\nazwale shiza, alale ha ng\u2019wa wiza, na apandike bulagulwa nhana na matwajo ga\njimunhu agapandike na abina Sekge ya bulonjiwa ulu oganyiwa nimo, nulu ali nsatu,\nnulu gulemaala, buchilwa, bunamhala nulu Bugikulu nulu kikalile kangi kabi mu\ngigasje gakwe ako adadulile gwigunnha ng\u2019wenekili.\nWisanye bogubi nkima myaji nulu bunigini jidakililwe gwinhwa bulonja butale bo\nkalongeje. Bana abose babi babyalilwe mu bukwiwa nulu mu ndayabu pye abose bali\nbana ba gulonjiwa bulenganile.\nLuhilili 26\nBuli munhu alina Sekge ya gupandika isoma. Isoma libi liti lya gufunya manong\u2019ho\nuguwandijo wisoma na yibizeha hadi yisoma uguwandijo wenubo. Libizeho isoma\nkul\u2019uyo alina budula na butizubizaho wisolanhya bosebose.\nIsoma lyose lidakililwe gung\u2019winha matwajo munhu na ikujo na wiyabi bokwe na\ngwenha bunwani bo mahanga na wezu bose, na mhola ya welelo ngima.\nBabyaji babi na budula gusolanhya isoma ilo batogilwe bana babo balipandike.\nLuhilili 27\nBuli munhu alina Sekge ya gusangila mukajile ka guduja mu luganda lokwe, kulya\nwiyabi bo malika gose, na gupandika matwajo ga mu sayansi.",
            "Image": "f6dc75def6fcd213f862af9cf4a4dffe"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Buli munhu alina Sekge ya gulang\u2019hanilwa shikolo jakwe ijo wajibeja nulu gujibyaja\nng\u2019wenekili mu nzila ya wiganiki mushandikwa nulu mu nzila ya sayansi.\nLuhilili 28\nbuli munhu alinyo Sekge ya sele mu Luganda lokwe na mahanga agose.\nLuhilili 29\nBuli munhu adakililwe gwibona giki ali umo wa Luganda, wiyabi bokwe na matwajo\nayagadulile gwilonga na aliumo oho umu welelo.\nBuli munhu adakililwe, umu gatumamile ga Sekge na wiyabi ubuyombilwe ngw\u2019Ilagilo\nlyenili, gwita widedeng\u2019Lanya ubo buli mu Jilagilo gunguno ya gulanghana Sekge na\nwiyabi bo banhu bangi n\u2019Ikujo lyakwe ng\u2019wenekili, na sele ya Luganda lokwe.\nSekge na wiyabi wenubu itizutumilwa mu shitwa shabubi hanze n\u2019Ilagilo lya\nMahanga.\nLuhilili 30\nNduhu nsi nulu Luganda lose ulo ludulile gugema gululunghyanya gubipya\nkayombele ga mhayo gwenuyo, wiyabi na Sekge ijihayiwe ngw\u2019Ilaka lyenili lya\nMahanga.",
            "Image": "299b94608fbdfe1a3f9fdd72def5e964"
        }
    }
}
