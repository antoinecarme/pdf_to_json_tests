{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470854,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "ILAKA LYA MAHANGA LYA SEKGE YA BAMUNHU\nMIHAYO YA GUNHONGA\nGUNGUNO yimanyikile giki ikujo lya ng\u2019wa munhu na sekge ya banhu muwelelo hu shili jandije ja wiyabi, sekge na\nmhola ya welelo,\nGUNGUNO ubudalahi bo sekge ya banhu hi jile jandije ja shitwa ja bubi ha welelo, na giki yigubiho welelo iyo banhu\nbakwiyagalula na wiyabi bo guhaya na guzunya na gubiza badi na boba bosebose hangi, hu wisagiji bo ng\u2019hana.\nGUNGUNO idakililwe sekge ya banhu ilang\u2019hanwe na butongeji bo jilagilo ja nsi huna buluhiwa na wibonelwa\nbutizubizaho na gwenheleja banhu kulema na kubagalukila batongeji ba nsi.\nGUNGUNO idakililwe kubeja bunwani bo nsi na nsi.\nGUNGUNO L\u2019Ibilinga lya Mahanga lyamala gubitya ng\u2019w ihane lyalyo buzunya bo sekge, ngw\u2019ikujo na nsolobo ya\nbanhu ba buli mbika bakima na bagosha na lyalamula gwenha mhandika nhale ya budula bo kigasije ka banhu mu wiyabi\nbutale.\nGUNGUNO nsi ja mahanga jizunilija jihamo na ng\u2019wibilingo gwa Mahanga gwenha ikujo, sekge ya banhu na wiyabi mu\nwelelo.\nGUNGUNO ukujimana sekge nu wiyabi bo banhu shili shinhu sha solobo nhale gete, ya buli ng\u2019wene kujita umo\njidakililwe ung\u2019w\u2019 Ihane lya l\u2019Ibilingo lya Mahanga.\nHUNA LULU GIKI,\nIl\u2019Ibilinga lya Mahanga lyayomba giki, buli munhu alimane, alikuje na kulondeleja bulamuji bolyo, na kubalanga\nabo batalimanile abanansi pye bagusola buli kinhu ijidakilile bulondeja na gubona buli munhu ung\u2019wihanga\nalilondeje Ilaka lyenilo lya Mahanga.\nLuhilili 1\nBanhu bose bakabyalagwa na wiyabi na bakabizaga na makujo na sekge jabo jilenganilile. Banhu bose bakabizaga na\nmasala na buhabuji; hukuyomba balidakilwa gubi na witogwa gidi bana ba myaji umo.\nLuhilili 2\nBuli munhu adakililwe kupandika sekge ijihayiwe ngw\u2019Ilaka lyenili na nduhu bululung\u2019hanya nulu wikomanya giti\nwikoba, kabyalilwe, ndimi, dinhi, luganda lo buyombeji mihayo ya nsi, mhandika nulu wikomanya bungi bosebose.\nHangi giki, butadakililwe gubizaho wikomanya bo wiganiki mu nfumo, kajile ka nsi nulu Ihanga lyoselyose ilo munhu\naliingila, ibi litali ugwitema, liitemilwe nulu liitemile.\nLuhilili 3\nBuli munhu alina sekge ya bupanga na wiyagaluji bo gwigasha mu mhola.\nLuhilili 4\nNduhu munhu adakilililwe kusolwa busese; ubusese nu Busuluja bo basese bo mbika jose bulemegije gete umumahanga\nagose.\nLuhilili 5\nNduhu munhu adakililwe guluhiwa bo makala na kwichiwa ikujo lyakwe.\nLuhilili 6\nBuli munhu adakililwe apandike ikujo lya jimunhu giti umo ihayilile ungw\u2019 Ilagilo lya nsi.\nLuhilili 7\nBanhu bose balenganilile u mushilagilo sha nsi na balidakilwa gulang\u2019hanwa ni shilagilo shenisho na yaya gwitilwa\nbusolanhyiwa.\nLuhilili 8\nBuli munhu adakililwe gwambilijiwa mu kajile k \u2018 Ilagilo lihanga lyakwe mu shito josejose ishoshiling\u2019wima\nmhangilo jakwe ijifumile ngw\u2019Ihane na Jilagilo ja nsi.\nLuhilili 9\nNduhu munhu uyo adugije gutung\u2019wa (gutulwa mkandulumu) ku nzila yoseyose hanze ya Jilagilo ja nsi.\nLuhilili 10\nBuli munhu adakililwe gudegelekwa mu mhangilo na bulenganila habutongi ya kajile ka nsi akatinabusolonhya\numukajile kabo nulu umu mihayo ya minala.\nLuhilili 11",
            "Image": "666d7822a45d22476ea77884394a3185"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Munhu oseose uyo alishidakilwa ku ya minala akubalwa giti ati nghubi mpaga aho Jilagilo jenekele jilamale kunamla\nng\u2019wibanza na ng\u2019wenekili abize odegelekagwa mashosho gakwe.\nNduhu munhu uyo adugije kulamlwa ku ja minala ulu isho witaga shitimo mushilagilo likanza aho alishita. Hangi,\nmunhu oseose adadakililwe kubishiwa ihyu itale kukila ilo lyaliliyombilwe mushilagilo shansi aho alikenagula.\nLuhilili 12\nNduhu munhu uyo adakililwe kwingililwa sagala mu mbisila yakwe yoseyose, budugu, kaya yakwe na nduhu munhu uyo\nadugije kwingijiwa ikujo lyakwe ilo alinalyo. Buli munhu adakililwe gulanghanwa na Jilagilo ja nsi atizingililwa\nsheniko.\nLuhilili 13\nBuli munhu alinawiyabi bo guja uko alitogwa na guzenga hosehose mu nsi yakwe.\nBuli munhu alinawiyabi bo gusama, gwinga na guja nsi yoseyose nulu nsi yakwe. Hangi, alinawiyabi bo gushoka hangi\nmu nsi yakwe.\nLuhilili 14\nBuli munhu alina wiyabi bo gupelela nsi yingi atizubulagwa.\nWiyabi wenubu butiho kuli munhu uyo olamulwa gubulagwa mu Jijilo ja nsi gu shitwa ijo jiti ja buyombeji bo mihayo\nya nsi nulu ijo jitujaga somani na Ihane lya Mahanga.\nLuhilili 15\nBuli munhu alina wiyabi bo kubi n\u2019Ihanga lyakwe.\nNduhu munhu adakililwe gwing\u2019wa Buhanga bo nsi yakwe nulu wiyabi bo gugalucha buhanga ubo abutogilwe ng\u2019wenekili\nbomakala.\nLuhilili 16\nBanhu bose bakima na bagosha balina Sekge ya gutola na gubi na kaya buli nduhu gulonja ihanga, mfumo nulu dinhi\nmuwitoji wabo nulu mugulekana gwabo.\nWitoji bugubiza buliwigelwe ulu giki abitoji bizunilijaga gumala winga bobo.\nBudugu buliho gwinga \u2013 kale, huguhaya budakililwe bulang,hanwe na ns\u2019iyose.\nLuhilili 17\nBuli munhu alinayo Sekge ya gubiza na busabi bokwe na sabo jakwe yiyene nulu n\u2019isangi na banhu bangi abo atogilwe\nng\u2019wenekili.\nBuli munhu adadakililwe gutajiwa nsabo jakwe bo gwibonelwa.\nLuhilili 18\nBuli munhu alinayo Sekge ya gwiganika na gubi na kiganikile ga miganiko ayo alikola g\u2019wenekili nulu mu Luganda.\nAlinayo Sekge ya gugalucha wiganiki bokwe munhu alinayo Sekge ya guleka wiganiki nulu kahayile kakwe na buzunya\nbokwe, yaya gwingililwa.\nLuhilili 19\nBuli munhu alinayo Sekge ya kubi na gufunya miganiko gakwe na gugayomba miganiko genayo na nduhu gwingililwa.\nMunhu alinayo Sekge ya gwinhwa miganiko ga bangi gubitila mu bandiki na bahayi ba mihayo.\nLuhilili 20\nBuli munhu alinayo Sekge ya gumanhya na banhu bangi mu lubango.\nMunhu adadakililwe guhadikijiwa gubiza na luganda ulo atalutogilwe.\nLuhilili 21\nBuli munhu alinayo Sekge ya mu butongeji bo nsi yakwe jihamo, nulu gubitila mu buchagulwa\nBuli munhu alina Sekge ya gupandika matwajo ga jimunhu mu nsi yakwe.\nIhanga lyoselyose lidakililwe libize na budula bolyo gu bamunhu benekili gwingila mu busolanhyiwa ubo bugwitiwa\nung\u2019wikanza ilo litulilwe mu busolanhyiwa wenubu mu wiyabi na bubi buli bo wibise.\nLuhilili 22\nBuli munhu mu nsi alina Sekge ya gubiza na nzubuka na hangi alina Sekge ya mhandika gubitila mu widomaniji na\nbudula bo nsi na wambilija bo nsi jingi muwelelo, na nsi ili na nimo gwa gubona banhu pye baligasha mu mhola na\nSekge ya mhandika na kajile ka mu Luganda ijio jidakililwe, ng\u2019wikujo na mhandika ya nghana ya banhu bose.\nLuhilili 23",
            "Image": "3fca374d89fddaa7e9dd8784772e3999"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Buli munhu alina Sekge ya gutumama, Sekge ya gutung\u2019wa, Sekge ya gusolanhy nimo uyo agutogilwe, Sekge ya ha\nbutumamilo bowiza na adakililwe buli ng\u2019wene atulwe mu ng\u2019hana gubiza na nimo gwa gutumama.\nBuli munhu adakililwe gupandika inongho gumilimo iyo alita, inongho lyenilo libize litina busolanhya bo munhu na\nmunhu.\nBuli munhu adakililwe gupandika inongho bo Sekge ya gumilimo iyo alita likomile gwigelelwa gulang\u2019hana kaya yakwe\nn\u2019ikujo lyakwe, na ulu giki idulikanile, jongejiwe na nzubuka yingi-ho.\nBuli munhu alinayo Sekge ya gwandya nulu gwingila mu luganda lo batumani bo gwitumanila gulwa gulang\u2019hana matwajo\ngaha-ng\u2019wakwe.\nLuhilili 24\nBuli munhu abize na wisunhya mu milimo yakwe na manongho gakwe apandike mu wisunhya bokwe.\nLuhilili 25\nBuli munhu alina Sekge ya kikalile kasoga, abi mhola na banhu bakwe, alye shiza, azwale shiza, alale ha ng\u2019wa\nwiza, na apandike bulagulwa nhana na matwajo ga jimunhu agapandike na abina Sekge ya bulonjiwa ulu oganyiwa nimo,\nnulu ali nsatu, nulu gulemaala, buchilwa, bunamhala nulu Bugikulu nulu kikalile kangi kabi mu gigasje gakwe ako\nadadulile gwigunnha ng\u2019wenekili.\nWisanye bogubi nkima myaji nulu bunigini jidakililwe gwinhwa bulonja butale bo kalongeje. Bana abose babi\nbabyalilwe mu bukwiwa nulu mu ndayabu pye abose bali bana ba gulonjiwa bulenganile.\nLuhilili 26\nBuli munhu alina Sekge ya gupandika isoma. Isoma libi liti lya gufunya manong\u2019ho uguwandijo wisoma na yibizeha\nhadi yisoma uguwandijo wenubo. Libizeho isoma kul\u2019uyo alina budula na butizubizaho wisolanhya bosebose.\nIsoma lyose lidakililwe gung\u2019winha matwajo munhu na ikujo na wiyabi bokwe na gwenha bunwani bo mahanga na wezu\nbose, na mhola ya welelo ngima.\nBabyaji babi na budula gusolanhya isoma ilo batogilwe bana babo balipandike.\nLuhilili 27\nBuli munhu alina Sekge ya gusangila mukajile ka guduja mu luganda lokwe, kulya wiyabi bo malika gose, na gupandika\nmatwajo ga mu sayansi.\nBuli munhu alina Sekge ya gulang\u2019hanilwa shikolo jakwe ijo wajibeja nulu gujibyaja ng\u2019wenekili mu nzila ya\nwiganiki mushandikwa nulu mu nzila ya sayansi.\nLuhilili 28\nbuli munhu alinyo Sekge ya sele mu Luganda lokwe na mahanga agose.\nLuhilili 29\nBuli munhu adakililwe gwibona giki ali umo wa Luganda, wiyabi bokwe na matwajo ayagadulile gwilonga na aliumo oho\numu welelo.\nBuli munhu adakililwe, umu gatumamile ga Sekge na wiyabi ubuyombilwe ngw\u2019Ilagilo lyenili, gwita widedeng\u2019Lanya\nubo buli mu Jilagilo gunguno ya gulanghana Sekge na wiyabi bo banhu bangi n\u2019Ikujo lyakwe ng\u2019wenekili, na sele ya\nLuganda lokwe.\nSekge na wiyabi wenubu itizutumilwa mu shitwa shabubi hanze n\u2019Ilagilo lya Mahanga.\nLuhilili 30\nNduhu nsi nulu Luganda lose ulo ludulile gugema gululunghyanya gubipya kayombele ga mhayo gwenuyo, wiyabi na Sekge\nijihayiwe ngw\u2019Ilaka lyenili lya Mahanga.",
            "Image": "051d78c34748aa8350c0ead964fe9c6f"
        }
    }
}
