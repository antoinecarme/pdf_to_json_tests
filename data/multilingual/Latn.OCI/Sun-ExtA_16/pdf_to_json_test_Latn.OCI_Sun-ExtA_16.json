{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581791843,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Dèhyarahyon univèrthèle di drê dè l’Omo\nTranslation: Anne-Marie Yerly\nD’a premi\nKonchidèrin ke la rèkonyechanthe dè la dinyitâ ke bayè drê a ti lè minbro dè la famiye\numêna è dè ti lou drê parê è inkontèchtâbyo, l’è le fondèmin dè la libèrtâ, dè la\ndjuchtiche è dè la pé din le mondo,\nKonchidèrin ke la mèkonyechanthe è le mèpri di drê dè l’Omo l’an menâ a di j’akchyon\npindâbyè dè barbari ke rèbrekon la konhyinthe dè l’umanitâ, è ke l’arouvâye d’on\nmondo yô lè dzin cheron libro dè dèvejâ è dè krêre, ètsapo dè la pouêre è dè la mijére,\nl’è j’ou proklamâ kemin le pye hôta èchpèranthe dè l’Omo,\nKonchidèrin ke l’è fêrmo inportin ke lè drê dè l’Omo chêyan inparâ par on drê po ke\nl’omo chi pâ d’obedji par on dêri rèkoua dè chè rèbrekâ kontre la tirani è la\nchoudzihyon\nKonchidèrin ke fô chuto inkoradji la tsèvanthe di rapouâ d’amihyâ intrè nachyon.\nKonchidèrin ke, din la « Charte » lè poupyo di Nachyon-j’Unyè l’an a rè proklamâ lou\nfê din lè drê dè fon dè l’omo, din la dinyitâ è la vayà dè la pèrchena umêna, din\nl’ègalitâ di drê di j’omo è di fèmalè, è ke ch’è chon promè dè ch’ ingadji a\ninkoradji le pourgrè por ti, è a inchtâlâ di mèyou kondihyon dè ya din la libèrtâ la\npye granta,\nKonchidèrin ke lè j’Ètha Minbro chè chon ingadji a achurâ, in boun’akouâ avui\nl’Organijachyon di Nachyon j’Unyè, le rèchpè univèrthèle è vertâbyo di drê dè l’Omo\nè di libèrtâ fondamintalè,\nKonchidèrin k’on idé kemouna dè hou drê è libèrtâ l’è dè la pye hôta\nL’Achinbyâye gènèrale\nDi bin fêrmo ke laDèhyarahyon univèrthèle di drê dè l’Omo l’è kemin la mèyou tsouja a\navê pê ti lè poupyo è totè lè nachyon po ke totè lè dzin è ti lè minbro dè la chochyètâ\nke l’an ha Dèhyarachyon a l’èchpri, l’ôchan a kà, pê l’inchènyèmin è l’èdukachyon,\ndè tsèvanhyi le rèchpè dè hou drê è libèrtâ, è d’in achurâ, pê di mèjerè dè tsèvanthe\nd’oâdre nachyonal è intèrnachyonal, la rèkonyechanthe è l’aplikachyon univèrthèle è\nvertâbya, atan parmi lè populachyon di j’Ètha Minbro lou-mimo tyè parmi hou di\ntèritéro in pyathe, a lou choudzihyon.\nArtike yon (1)\nTotè lè dzin vinyon ou mondo libro è parê in dinyitâ è in drê. Chon dotâ dè réjon è dè\nkonhyinthe è dêvon chè konportâ lè j’on-lè j’ôtro din on èchpri dè fratèrnitâ.\nArtikle dou (2)\nTsakon pou chè prèvayê dè ti lè drê è dè totè lè libèrtâ prohyamâ din la prèjinte\nDèhyarahyon, chin rèjêrva, ke chêyè dè rache, omo ou fèmala, dè kolà, dè linvoua, dè\nrèlidzyon, d’idé politike è dè tot’ôtro j’idé, d’orijine nachyonale ou « sociale »,\ndè fortena, dè vinyête ou mondo è dè to’t’ôtra chituachyon.\nIn dèpye, chè farè rin dè yite fondâye chu le chtatu politike, juridike ou bin",
            "Image": "0a60d3d803aca3802651c382f10bc314"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "intèrnachyonal dou payi ou bin dou tèritéro du yô la pèrchena i chô, ke chi payi ou chi\ntèritéro chi indèpindin, dèjo tutêla, pâ libro dè chè j’akchyon ou bin choudzè a kotyè\nj’inkupiyo a cha libra volontâ.\nArtikle trè (3)\nTota dzin l’a drê a la ya, a la libèrtâ è a la churètâ dè cha pèrchena.\nArtikle katro (4)\nNyon cherè tunyu in èhyavâdzo nè a choudzihyon, l’èhyavâdzo è l’ingadzèmin di\nj’èhyâvo chon intêrdi din totè lè fouârmè.\nArtikle thin (5)\nNyon cherè betâ a la tortura, nè a di pênè ou di krouyo trêtèmin , pâ umin ou dègradin.\nArtikle chê (6)\nTsakon l’a drê a la rèkonyechanthe din ti lè yu dè cha pèrchenalitâ juridike.\nArtikle chate (7)\nTi chon parê dèvan la lê è l’an drê chin rèjêrva a tota la protèkchyon de la lê. Ti\nl’an drê a ithre inparâ kontre totè lè tsoujè ke tindron pâ dou konto dè ha\nDèhyarahyon è kontre totè provokachyon.\nArtikle vouète (8)\nTota dzin l’a drê a on rèkoua vayâbyo dèvan lè rèprèjintin di djuchtichè nachyonalè\nkonpètintè kontre di j’akte rèchpèktin pâ lè drê dè fon ke l’i chon rèkonyu, pê la\nkonchtituchyon ou bin pê la lê.\nArtikle nà (9)\nNyon pou ithre arbitrérèrmin arèthâ, dètinyê nè bani.\nArtikle dji (10)\nTota dzin l’a drê, in pyêna ègalitâ, ke cha kouja chi intindya in tota djuchtiche è in\npublike pê on tribunal indèpindin è neutre, ke dèchidèrè, ke chêyè dè chè drê è\nobligachyon, ke chêyè dè l’utilitâ dè tot’akujachyon in djuchtiche diridjia kontre\nli.\nArtikle ondzè (11)\nTota dzin akujâye de n’akchyon kondanâbya l’è chupojâye inochinta tantyè ke cha\nkulpabilitâ chêyè aprovâye pê la lê din on prothè publike, yô totè lè garanti\nnèchechérè a cha dèfincha l’i cheron achurâyè.\nNyon cherè kondanâ po di j’akchyon ou bin di mankèmin adon ke chu le momin n’iran pâ\non akte ke mertâvè na punihyon. Parê, nyon cherè punê fêrmo, tyè ou momin yô la\nkrouy’akchyon irè j’ou fête.\nArtikle dodzè (12)\nNyon porè ithre choudzè a di j’intrèfetsichè arbitrérè din cha ya poupra, intye-li,",
            "Image": "b43fca5b64907b6fa247aca967574087"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "cha famiye, chon tinyèmin ou bin cha korèchpondanthe, nè a di j’atintè a che n’anà è\na chon rènon. Tota dzin l’a le drê d’ithre inparâye pê la lê kontre hou\nj’intrèfetsichè è di j’afére dinche krouyè.\nArtikle trèdzè (13)\nTota dzin l’a le drê d’alâ chéve è léva in tota libèrtâ è dè rèyi chon tinyèmin din\non Ètha , n’inpouârtè le tyin.\nTota pèrchena l’a le drê dè tyithâ ti lè payi, mimamin le chyo, pu dè rèvinyi din chon\npayi.\nArtikle katouârdzè (14)\nDèvan la pèrchèkuchyon, tota dzin l’a le drê dè tsêrtyi on a-chokrê in churètâ è dè\nithre èbèrdji din di j’ôtro payi.\nChi drê pou pâ ithre vayâbyo kan i chon in pourchuitè, vertâbyamin fondâyè chu on krimo\ndè drê kemon, ou bin di manêrè kontrérè i rêyèmin di Nachyon j’Unyè.\nArtikle tyindzè (15)\nTota dzin l’a drê a chon poupro payi.\nNyon pou ithre indjuchtamin dèporvi dè cha nachyonalitâ, nè dou drê dè tsandji dè\nnachyonalitâ.\nArtikle chèdzè(16)\nAchtou ke chon in âdzo è kopâbyo dè prokrèâ, l’omo è la fèmala, chin limita ke chêyè\ndè rache, dè nachyonalitâ ou bin dè rèlidzyon, l’an le drê dè lou maryâ è dè fondâ na\nfamiye. L’an di drê parê din le maryâdzo, dou tin dou maryâdzo è achebin kan le\nmaryâdzo l’è abouli.\nLe maryâdzo pou ithre hyou rintyè avui le libro konchintèmin di j’èpà ke chon ingadji.\nLa famiye l’è le fondèmin naturèle è chêrtin de la chochyètâ, l’a drê a ithre\ninparâye pê la chochyètâ è l’ Ètha.\nArtikle djij’è chate (17)\nTota dzin, atan cholèta tyè dè binda, l’a drê d’ithre propriètéro.\nNyon pou ithre indjuchtamin dèporvi dè cha propriètâ.\nArtikle djij’è vouète (18)\nTota dzin l’a drê a moujâ kemin i và, in konhyinthe è in rèlidzyon; chi drê konpouârtè\nl’èpâhyo dè tsandji dè rèlidzyon ou bin dè fathon dè moujâ, l’a achebin la libèrtâ dè\nfére konyèthre chè j’idé in rèlidzyon ou bin achebin dre chin ke n’in moujè, li-mima\nou avu di j’ôtro, atan in publiko tyè intrè-là, pê l’inchènyèmin, lè pratikè, le\nkulte è la fathon dè pratikâ.\nArtikle djij’è nà (19)\nTota dzin l’a drê libramin dè moujâ è dè dre, chin l’i bayè le drê d’è pâ ithre\ninkupiyi a kouja dè chin ke moujè è le drê dè tsêrtchi, dè rèchuêdre è rèparti, chin",
            "Image": "99b4faf38b18ae48ff27be3a243c3440"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "konchidèrachyon dè frontêrè, lè novi è lè j’idé dè tyinta fathon è avu tyin moyin ke\nchêyè.\nArtikle vin (20)\nTota dzin l’a drê a la libèrtâ d’achinbyâyè è dè chochyètâ ke volon travayi po la pé.\nNyon pou ithre d’obedji dè fére partya de n’achochyachyon.\nArtikle vint’yon (21)\nTota dzin l’a drê a prindre pâ a la dirèkchyon di j’afére publikè dè chon payi, ke\nchêyè dirèktamin, ou bin in pachin pê di rèprèjintin ke l’a libramin rèyi.\nTota dzin l’a drê d’arouvâ, din di kondihyon d’égalitâ, y fonkchyon publikè dè chon\npayi.\nLa volontâ dou poupyo l’è le fondèmin dè l’otoritâ di povê publiko ; chta volontâ dê\nchè rèalijâ pê di j’èlèkchyon onithè ke dêvon avi yu din di tin prèyu, ou vôte chèkrè\ndè ti, ou bin d’apri na prothatâye a parêre, achurin la libèrtâ dou vôte.\nArtikle vint’è dou (22)\nTota dzin, in tin ke minbro dè la chochyètâ, l’a drê a vivre trantyilo din la\nchochyètâ. L’è j’ou fondâye po chatifyâ lè drê èkonomike, kulturèle è nèchèchéro a\ncha dinyitâ è po fére a tsèvanhyi cha pèrchenalitâ, grâthe a l’èfouâ dou payi è a la\nboun’intinta intrè ti lè payi, in kontin l’organijachyon è chè moyin dè vivre.\nArtikle vint’è trè (23)\nTota dzin l’a drê ou travô , libro a li dè rèyi le tâtso ke l’i konvin, a di\nrèjenâbyè è djuchtè kondihyon, a cha chatichfakchyon, l’a drê achebin a ithre inparâ\nkontre le tsômyâdzo.\nTi l’an drê, chin j’indjuchtiche, a on tô kovin por on tô travô.\nChi ke travayè l’a drê a on djuchto kovin, in tota djuchtiche è a che n’èchyin, por\nachurâ, achebin a cha famiye ouna ya din la dinyitâ umêna, è in dèpye, che fô, ti lè\nj’ôtro moyin dè protèkchyon.\nTota dzin l’a drê dè fondâ di chindika avu di j’ôtro, achebin dè ch’ingadji din di\nchindika po dèfindre chè j’intèrè.\nArtikle vint’è katro (24)\nTota dzin l’a drê ou rèpou è i dichtrakchyon dè totè chouârtè, bin chur din on tin\nrèjenâbyo intrè lè tin dè travô è hou dè kondji payi, prèyu po chin.\nArtikle vint’è thin (25)\nTota dzinl’a drê a on trin dè ya chufijin a cha ya, por achurâ cha chindâ, chon\nbin’ithre è chi dè cha famiye, notamin po le medji, lè vithirè, le tinyèmin, lè chouin\ndè mêdzo, achebin po lè chêrvucho ke dèmandè na famiye ke l’a drê a la chèkuritâ , kan\nl’i a dou tsômâdzo, la maladi, l’invaliditâ, le vèvâdzo, la viyèthe, din le ka dè\npêrda dè chè moyin a kouja dè krouyè chyâyè ; fro dè cha volontâ.\nLa matèrnitâ è l’infanthe l’an drê a on’éde è oun’achichtanthe rèyiè. Ti lè",
            "Image": "9228d4335b71b08ed9d7341bb8687546"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "j’infan, ke chêyan vinyê ou mondo din le maryâdzo ou bin in dèfro, l’an la\ndzoyechanthe dè la mima protèkchyon.\nArtikle vint’è chê (26)\nTota dzin l’a drê a l’èdukachyon. L’èdukachyon dê ithre gratiche, ou mintè po\nl’inchènyèmin d’èmoda. Le premi l’inchènyèmin l’è obligatéro. L’inchènyèmin dè la\ntèknike, è l’aprintechâdzo d’on mihyi, dê ithre ouvê a ti ; l’intrâye i hôtè\nj’ètudè dê ithre achebin ouvêrta in pyên’ègalitâ a ti, d’apri lou merto.\nL’èdukachyon dê vijâ a la pyêna ravuchête dè la pèrchenalitâ umêna è achebin ou\nrèinforhyèmin dou rèchpè di drê dè l’omo è di libèrtâ premirè. I dê favorijâ\nl’intindèmin, la tolèranthe è l’amihyâ intrè totè lè nachyon è totè lè chouârtè dè\nrachè ou dè rèlidziyon, achebin po chyêdre l’èvoluchyon di j’aktivitâ di Nachyon\nj’Unyè po le mantin de la pé.\nLè parin l’an, pê prioritâ, le drê dè rèyi la chouârta dè l’èdukachyon a bayi a lou\nj’infan.\nArtikle vint’è chate (27)\nTota dzin l’a le drê dè prindre pâ libramin a la ya kulturèle dè la chochyètâ kemouna,\ndè prindre pyiéji di moudè è kothemè è dè partichipâ ou pourgrè de la hyinthe è a to le\nbin ke n’in rètirè.\nTsakon l’a drê a l’inparâye dè ti lè j’intêrè ke vinyon dè chin ke l’a pu kréâ, tan\npo fére tsèvanhyi la hyinthe ou chè dèmorâ.\nArtikle vint’è vouète (28)\nTota dzin l’a drê, ke chê betâ in pyathe in piti è in grô, on ouâdre, po ke lè libèrtâ\nèkritè din ha Dèklarahyon, puéchan trovâ on èfè vayin.\nArtikle vint’è nà (29)\nL’individu l’a di dèvê a inpyâ po la chochyètâ kemouna yô i chè tin, ke cha\npèrchenalitâ puéchè chè tsèvanhyi on pye pri dè chè và.\nKan i fâ a vayê chè drê è din la dzoyichanthe dè chè libèrtâ, tsakon l’è achtrin, ma\ntantyè i limitè kemandâyè pê la lê, rintyè por achurâ la rèkonyechanthe è le rèchpè di\ndrê è libèrtâ di j’ôtro, pu achebin dè chatifyâ i djuchtè kondihyon dè la chejinthe,\ndè l’ouâdre publiko è dou bin’ithre dè ti, din na chochyètâ dèmokratike.\nChtou drê è libèrtâ ne poron djamé chè fére ou kontréro di prèkchripchyon di Nachyon\nj’Unyè.\nArtikle trinta (30)\nPâ ouna cheule dichkpojichyon dè chta Dèhyarahyon porê ithre konprêcha è inpyèyia, por\non Ètha, on groupèmin ou bin on individu, on drê ou on’ôtro, dè chè bayi a\noun’aktivitâ ou bin dè fére ôtyè kontre l’avutrâye di drê è libèrtâ ke l’i chon\ninchkri.",
            "Image": "bb687f51f4058c77203cdbc695e49e40"
        }
    }
}
