{
    "MetaData": {
        "Author": null,
        "Creation_Date": 1581791769,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "c35df7a78617c3f64c34add4d75c682c",
            "Index": 0,
            "Label": "1",
            "Size": [
                595.0,
                842.0
            ],
            "Text": "Dèhyarahyon univèrthèle di drê dè l’Omo\nTranslation: Anne-Marie Yerly\nD’a premi\nKonchidèrin ke la rèkonyechanthe dè la dinyitâ ke bayè drê a ti lè\nminbro dè la famiye umêna è dè ti lou drê parê è inkontèchtâbyo, l’è le\nfondèmin dè la libèrtâ, dè la djuchtiche è dè la pé din le mondo,\nKonchidèrin ke la mèkonyechanthe è le mèpri di drê dè l’Omo l’an menâ a\ndi j’akchyon pindâbyè dè barbari ke rèbrekon la konhyinthe dè l’umanitâ,\nè ke l’arouvâye d’on mondo yô lè dzin cheron libro dè dèvejâ è dè krêre,\nètsapo dè la pouêre è dè la mijére, l’è j’ou proklamâ kemin le pye hôta\nèchpèranthe dè l’Omo,\nKonchidèrin ke l’è fêrmo inportin ke lè drê dè l’Omo chêyan inparâ par\non drê po ke l’omo chi pâ d’obedji par on dêri rèkoua dè chè rèbrekâ\nkontre la tirani è la choudzihyon\nKonchidèrin ke fô chuto inkoradji la tsèvanthe di rapouâ d’amihyâ intrè\nnachyon.\nKonchidèrin ke, din la « Charte » lè poupyo di Nachyon-j’Unyè l’an a rè\nproklamâ lou fê din lè drê dè fon dè l’omo, din la dinyitâ è la vayà dè\nla pèrchena umêna, din l’ègalitâ di drê di j’omo è di fèmalè, è ke ch’è\nchon promè dè ch’ ingadji a inkoradji le pourgrè por ti, è a inchtâlâ di\nmèyou kondihyon dè ya din la libèrtâ la pye granta,\nKonchidèrin ke lè j’Ètha Minbro chè chon ingadji a achurâ, in boun’akouâ\navui l’Organijachyon di Nachyon j’Unyè, le rèchpè univèrthèle è vertâbyo\ndi drê dè l’Omo è di libèrtâ fondamintalè,\nKonchidèrin k’on idé kemouna dè hou drê è libèrtâ l’è dè la pye hôta\nL’Achinbyâye gènèrale\nDi bin fêrmo ke laDèhyarahyon univèrthèle di drê dè l’Omo l’è kemin la\nmèyou tsouja a avê pê ti lè poupyo è totè lè nachyon po ke totè lè dzin\nè ti lè minbro dè la chochyètâ ke l’an ha Dèhyarachyon a l’èchpri,\nl’ôchan a kà, pê l’inchènyèmin è l’èdukachyon, dè tsèvanhyi le rèchpè dè\nhou drê è libèrtâ, è d’in achurâ, pê di mèjerè dè tsèvanthe d’oâdre\nnachyonal è intèrnachyonal, la rèkonyechanthe è l’aplikachyon\nunivèrthèle è vertâbya, atan parmi lè populachyon di j’Ètha Minbro lou-\nmimo tyè parmi hou di tèritéro in pyathe, a lou choudzihyon.\nArtike yon (1)\nTotè lè dzin vinyon ou mondo libro è parê in dinyitâ è in drê. Chon dotâ\ndè réjon è dè konhyinthe è dêvon chè konportâ lè j’on-lè j’ôtro din on\nèchpri dè fratèrnitâ.\nArtikle dou (2)\nTsakon pou chè prèvayê dè ti lè drê è dè totè lè libèrtâ prohyamâ din la"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "55519d99c3a2471b952f61ac3856e7a0",
            "Index": 1,
            "Label": "2",
            "Size": [
                595.0,
                842.0
            ],
            "Text": "prèjinte Dèhyarahyon, chin rèjêrva, ke chêyè dè rache, omo ou fèmala, dè\nkolà, dè linvoua, dè rèlidzyon, d’idé politike è dè tot’ôtro j’idé,\nd’orijine nachyonale ou « sociale », dè fortena, dè vinyête ou mondo è\ndè to’t’ôtra chituachyon.\nIn dèpye, chè farè rin dè yite fondâye chu le chtatu politike, juridike\nou bin intèrnachyonal dou payi ou bin dou tèritéro du yô la pèrchena i\nchô, ke chi payi ou chi tèritéro chi indèpindin, dèjo tutêla, pâ libro\ndè chè j’akchyon ou bin choudzè a kotyè j’inkupiyo a cha libra volontâ.\nArtikle trè (3)\nTota dzin l’a drê a la ya, a la libèrtâ è a la churètâ dè cha pèrchena.\nArtikle katro (4)\nNyon cherè tunyu in èhyavâdzo nè a choudzihyon, l’èhyavâdzo è\nl’ingadzèmin di j’èhyâvo chon intêrdi din totè lè fouârmè.\nArtikle thin (5)\nNyon cherè betâ a la tortura, nè a di pênè ou di krouyo trêtèmin , pâ\numin ou dègradin.\nArtikle chê (6)\nTsakon l’a drê a la rèkonyechanthe din ti lè yu dè cha pèrchenalitâ\njuridike.\nArtikle chate (7)\nTi chon parê dèvan la lê è l’an drê chin rèjêrva a tota la protèkchyon\nde la lê. Ti l’an drê a ithre inparâ kontre totè lè tsoujè ke tindron pâ\ndou konto dè ha Dèhyarahyon è kontre totè provokachyon.\nArtikle vouète (8)\nTota dzin l’a drê a on rèkoua vayâbyo dèvan lè rèprèjintin di djuchtichè\nnachyonalè konpètintè kontre di j’akte rèchpèktin pâ lè drê dè fon ke\nl’i chon rèkonyu, pê la konchtituchyon ou bin pê la lê.\nArtikle nà (9)\nNyon pou ithre arbitrérèrmin arèthâ, dètinyê nè bani.\nArtikle dji (10)\nTota dzin l’a drê, in pyêna ègalitâ, ke cha kouja chi intindya in tota\ndjuchtiche è in publike pê on tribunal indèpindin è neutre, ke\ndèchidèrè, ke chêyè dè chè drê è obligachyon, ke chêyè dè l’utilitâ dè\ntot’akujachyon in djuchtiche diridjia kontre li.\nArtikle ondzè (11)\nTota dzin akujâye de n’akchyon kondanâbya l’è chupojâye inochinta tantyè\nke cha kulpabilitâ chêyè aprovâye pê la lê din on prothè publike, yô\ntotè lè garanti nèchechérè a cha dèfincha l’i cheron achurâyè."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "2840369c6c6789916ea4655ff75214a9",
            "Index": 2,
            "Label": "3",
            "Size": [
                595.0,
                842.0
            ],
            "Text": "Nyon cherè kondanâ po di j’akchyon ou bin di mankèmin adon ke chu le\nmomin n’iran pâ on akte ke mertâvè na punihyon. Parê, nyon cherè punê\nfêrmo, tyè ou momin yô la krouy’akchyon irè j’ou fête.\nArtikle dodzè (12)\nNyon porè ithre choudzè a di j’intrèfetsichè arbitrérè\npoupra, intye-li, cha famiye, chon tinyèmin ou bin cha\nnè a di j’atintè a che n’anà è a chon rènon. Tota dzin\nd’ithre inparâye pê la lê kontre hou j’intrèfetsichè è\nkrouyè.\ndin cha ya\nkorèchpondanthe,\nl’a le drê\ndi j’afére dinche\nArtikle trèdzè (13)\nTota dzin l’a le drê d’alâ chéve è léva in tota libèrtâ è dè rèyi chon\ntinyèmin din on Ètha , n’inpouârtè le tyin.\nTota pèrchena l’a le drê dè tyithâ ti lè payi, mimamin le chyo, pu dè\nrèvinyi din chon payi.\nArtikle katouârdzè (14)\nDèvan la pèrchèkuchyon, tota dzin l’a le drê dè tsêrtyi on a-chokrê in\nchurètâ è dè ithre èbèrdji din di j’ôtro payi.\nChi drê pou pâ ithre vayâbyo kan i chon in pourchuitè, vertâbyamin\nfondâyè chu on krimo dè drê kemon, ou bin di manêrè kontrérè i rêyèmin\ndi Nachyon j’Unyè.\nArtikle tyindzè (15)\nTota dzin l’a drê a chon poupro payi.\nNyon pou ithre indjuchtamin dèporvi dè cha nachyonalitâ, nè dou drê dè\ntsandji dè nachyonalitâ.\nArtikle chèdzè(16)\nAchtou ke chon in âdzo è kopâbyo dè prokrèâ, l’omo è la fèmala, chin\nlimita ke chêyè dè rache, dè nachyonalitâ ou bin dè rèlidzyon, l’an le\ndrê dè lou maryâ è dè fondâ na famiye. L’an di drê parê din le maryâdzo,\ndou tin dou maryâdzo è achebin kan le maryâdzo l’è abouli.\nLe maryâdzo pou ithre hyou rintyè avui le libro konchintèmin di j’èpà ke\nchon ingadji.\nLa famiye l’è le fondèmin naturèle è chêrtin de la chochyètâ, l’a drê a\nithre inparâye pê la chochyètâ è l’ Ètha.\nArtikle djij’è chate (17)\nTota dzin, atan cholèta tyè dè binda, l’a drê d’ithre propriètéro.\nNyon pou ithre indjuchtamin dèporvi dè cha propriètâ.\nArtikle djij’è vouète (18)"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "5741bae92fb1de5649c0e566bccf747f",
            "Index": 3,
            "Label": "4",
            "Size": [
                595.0,
                842.0
            ],
            "Text": "Tota dzin l’a drê a moujâ kemin i và, in konhyinthe è in rèlidzyon; chi\ndrê konpouârtè l’èpâhyo dè tsandji dè rèlidzyon ou bin dè fathon dè\nmoujâ, l’a achebin la libèrtâ dè fére konyèthre chè j’idé in rèlidzyon\nou bin achebin dre chin ke n’in moujè, li-mima ou avu di j’ôtro, atan in\npubliko tyè intrè-là, pê l’inchènyèmin, lè pratikè, le kulte è la fathon\ndè pratikâ.\nArtikle djij’è nà (19)\nTota dzin l’a drê libramin dè moujâ è dè dre, chin l’i bayè le drê d’è\npâ ithre inkupiyi a kouja dè chin ke moujè è le drê dè tsêrtchi, dè\nrèchuêdre è rèparti, chin konchidèrachyon dè frontêrè, lè novi è lè\nj’idé dè tyinta fathon è avu tyin moyin ke chêyè.\nArtikle vin (20)\nTota dzin l’a drê a la libèrtâ d’achinbyâyè è dè chochyètâ ke volon\ntravayi po la pé.\nNyon pou ithre d’obedji dè fére partya de n’achochyachyon.\nArtikle vint’yon (21)\nTota dzin l’a drê a prindre pâ a la dirèkchyon di j’afére publikè dè\nchon payi, ke chêyè dirèktamin, ou bin in pachin pê di rèprèjintin ke\nl’a libramin rèyi.\nTota dzin l’a drê d’arouvâ, din di kondihyon d’égalitâ, y fonkchyon\npublikè dè chon payi.\nLa volontâ dou poupyo l’è le fondèmin dè l’otoritâ di povê publiko ;\nchta volontâ dê chè rèalijâ pê di j’èlèkchyon onithè ke dêvon avi yu din\ndi tin prèyu, ou vôte chèkrè dè ti, ou bin d’apri na prothatâye a\nparêre, achurin la libèrtâ dou vôte.\nArtikle vint’è dou (22)\nTota dzin, in tin ke minbro dè la chochyètâ, l’a drê a vivre trantyilo\ndin la chochyètâ. L’è j’ou fondâye po chatifyâ lè drê èkonomike,\nkulturèle è nèchèchéro a cha dinyitâ è po fére a tsèvanhyi cha\npèrchenalitâ, grâthe a l’èfouâ dou payi è a la boun’intinta intrè ti lè\npayi, in kontin l’organijachyon è chè moyin dè vivre.\nArtikle vint’è trè (23)\nTota dzin l’a drê ou travô , libro a li dè rèyi le tâtso ke l’i konvin,\na di rèjenâbyè è djuchtè kondihyon, a cha chatichfakchyon, l’a drê\nachebin a ithre inparâ kontre le tsômyâdzo.\nTi l’an drê, chin j’indjuchtiche, a on tô kovin por on tô travô.\nChi ke travayè l’a drê a on djuchto kovin, in tota djuchtiche è a che\nn’èchyin, por achurâ, achebin a cha famiye ouna ya din la dinyitâ umêna,\nè in dèpye, che fô, ti lè j’ôtro moyin dè protèkchyon.\nTota dzin l’a drê dè fondâ di chindika avu di j’ôtro, achebin dè"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "be3b207d56db55c3f0fa88620f99bad9",
            "Index": 4,
            "Label": "5",
            "Size": [
                595.0,
                842.0
            ],
            "Text": "ch’ingadji din di chindika po dèfindre chè j’intèrè.\nArtikle vint’è katro (24)\nTota dzin l’a drê ou rèpou è i dichtrakchyon dè totè chouârtè, bin chur\ndin on tin rèjenâbyo intrè lè tin dè travô è hou dè kondji payi, prèyu\npo chin.\nArtikle vint’è thin (25)\nTota dzinl’a drê a on trin dè ya chufijin a cha ya, por achurâ cha\nchindâ, chon bin’ithre è chi dè cha famiye, notamin po le medji, lè\nvithirè, le tinyèmin, lè chouin dè mêdzo, achebin po lè chêrvucho ke\ndèmandè na famiye ke l’a drê a la chèkuritâ , kan l’i a dou tsômâdzo, la\nmaladi, l’invaliditâ, le vèvâdzo, la viyèthe, din le ka dè pêrda dè chè\nmoyin a kouja dè krouyè chyâyè ; fro dè cha volontâ.\nLa matèrnitâ è l’infanthe l’an drê a on’éde è oun’achichtanthe rèyiè. Ti\nlè j’infan, ke chêyan vinyê ou mondo din le maryâdzo ou bin in dèfro,\nl’an la dzoyechanthe dè la mima protèkchyon.\nArtikle vint’è chê (26)\nTota dzin l’a drê a l’èdukachyon. L’èdukachyon dê ithre gratiche, ou\nmintè po l’inchènyèmin d’èmoda. Le premi l’inchènyèmin l’è obligatéro.\nL’inchènyèmin dè la tèknike, è l’aprintechâdzo d’on mihyi, dê ithre ouvê\na ti ; l’intrâye i hôtè j’ètudè dê ithre achebin ouvêrta in pyên’ègalitâ\na ti, d’apri lou merto.\nL’èdukachyon dê vijâ a la pyêna ravuchête dè la pèrchenalitâ umêna è\nachebin ou rèinforhyèmin dou rèchpè di drê dè l’omo è di libèrtâ\npremirè. I dê favorijâ l’intindèmin, la tolèranthe è l’amihyâ intrè totè\nlè nachyon è totè lè chouârtè dè rachè ou dè rèlidziyon, achebin po\nchyêdre l’èvoluchyon di j’aktivitâ di Nachyon j’Unyè po le mantin de la\npé.\nLè parin l’an, pê prioritâ, le drê dè rèyi la chouârta dè l’èdukachyon a\nbayi a lou j’infan.\nArtikle vint’è chate (27)\nTota dzin l’a le drê dè prindre pâ libramin a la ya kulturèle dè la\nchochyètâ kemouna, dè prindre pyiéji di moudè è kothemè è dè partichipâ\nou pourgrè de la hyinthe è a to le bin ke n’in rètirè.\nTsakon l’a drê a l’inparâye dè ti lè j’intêrè ke vinyon dè chin ke l’a\npu kréâ, tan po fére tsèvanhyi la hyinthe ou chè dèmorâ.\nArtikle vint’è vouète (28)\nTota dzin l’a drê, ke chê betâ in pyathe in piti è in grô, on ouâdre, po\nke lè libèrtâ èkritè din ha Dèklarahyon, puéchan trovâ on èfè vayin.\nArtikle vint’è nà (29)\nL’individu l’a di dèvê a inpyâ po la chochyètâ kemouna yô i chè tin, ke"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0e8ab3f39d034a5442da330ab598ef0f",
            "Index": 5,
            "Label": "6",
            "Size": [
                595.0,
                842.0
            ],
            "Text": "cha pèrchenalitâ puéchè chè tsèvanhyi on pye pri dè chè và.\nKan i fâ a vayê chè drê è din la dzoyichanthe dè chè libèrtâ, tsakon l’è\nachtrin, ma tantyè i limitè kemandâyè pê la lê, rintyè por achurâ la\nrèkonyechanthe è le rèchpè di drê è libèrtâ di j’ôtro, pu achebin dè\nchatifyâ i djuchtè kondihyon dè la chejinthe, dè l’ouâdre publiko è dou\nbin’ithre dè ti, din na chochyètâ dèmokratike.\nChtou drê è libèrtâ ne poron djamé chè fére ou kontréro di\nprèkchripchyon di Nachyon j’Unyè.\nArtikle trinta (30)\nPâ ouna cheule dichkpojichyon dè chta Dèhyarahyon porê ithre konprêcha è\ninpyèyia, por on Ètha, on groupèmin ou bin on individu, on drê ou\non’ôtro, dè chè bayi a oun’aktivitâ ou bin dè fére ôtyè kontre\nl’avutrâye di drê è libèrtâ ke l’i chon inchkri."
        }
    }
}
