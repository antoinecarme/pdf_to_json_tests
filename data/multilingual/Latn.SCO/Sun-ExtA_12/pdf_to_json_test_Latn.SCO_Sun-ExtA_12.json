{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470579,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Universal Declaration o Human Richts\nAdoptit and proclaimed by General Assemlie resolution 217A (III) o 10 December 1948.\nOn December 10, 1948 the General Assemlie o the Unitit Nations adoptit and proclaimed the Universal Declaration o\nHuman Richts shawn hereablo in its ful text. Efter this historic act the Assemlie cried on aw Member States tae\npublicise the text o the Declaration and tae gar it be â€‹disseminatit, displayed, read and exponed principally in\nscuils and ither learning institutions, wi nae distinction on grunds o the political status o countries or\nterritours.\nInning\nForsameikle as kenning for the inherent dignity and for the richts, equal and nane-alienable, o aw members o the\nhuman faimily is the foond o freedom, justice and peace in the warld,\nForsameikle as misregaird and contemption for human richts hes resultit in barbour acts that hes scunnert the\nconscience o mankind, and the advent o a warld whaur aw human sowels enjoys freedom o thocht and speech, and\nquittance frae dearth and dreid hes been proclaimed the tapmaist aspiration o the commonty,\nForsameikle as it is necessar, gin man be no gart tak recourse tae rebellion as a hinmaist resort conter tirannie\nand dounhaudenment, that human richts shuld be beildit by the rule o law,\nForsameikle as it is necessar tae gar freendly relations atween nations aye win forrit,\nForsameikle as the peoples o the Unitit Nations hes in the Chairter affirmit aince mair their faith in fundamental\nhuman richts, in the dignity and worth o the human person and in the equal richts o men and wemen and hes resolved\ntae promote social progress and better standarts o life in braider freedom,\nForsameikle as Member States hes gien their hecht tae win, in compluterance wi the Unitit Nations, the promotion o\nuniversal tent and respect for human richts and fundamental freedoms,\nForsameikle as a common understaunding o thir richts and freedoms is o the greatest importance for the ful kenning\no this hecht,\nNou, syne,\nThe General Assemlie\nProclaims this Universal Declaration o Human Richts as a common standart o achievement for aw peoples and aw\nnations, tae the end that ilka individual and ilka organ o society, aye haudan in mind this Declaration, shal\nettle throu teaching and lear tae promote respect for thir richts and freedoms and throu progressive meisures,\nnational and international, mak sover their universal and effective kenning and tenting, baith amang the folk o\nthe Member States theirsels and amang the folk o territours in ower their jurisdiction.\nAirticle 1\nAw human sowels is born free and equal in dignity and richts. They are tochered wi mense and conscience and shuld\nguide theirsels ane til ither in a speirit o britherheid.\nAirticle 2\nAwbody is entitelt til aw the richts and freedoms furthset in this Declaration wi nae distinction o ony kind, sic\nas race, colour, gender, language, religioun, political or ither opinioun, national or social origin, gear, birth\nor ither status.\nMair, nae distinction shal be made on the grunds o the political, jurisdictional or international status o the\ncountrie or territour a bodie belangs, whuther it be staund-alane, trust, nane-self-governing or in ower ony ither\nhaims o soverantie.\nAirticle 3\nAwbody hes the richt tae life, liberty and security o person.\nAirticle 4\nNaebody shal be hauden in thirldom or slavery; slavery and the slave trade shal be prohibit in aw their forms.\nAirticle 5\nNaebody shal be gart thole torture nor ill-kindit, inhuman nor bemeanan treatment nor punishment.\nAirticle 6\nAwbody hes the richt awgaits tae kenning as a person afore the law.\nAirticle 7\nAw are equal afore the law and entitelt wi nae distinction tae equal beilding o the law. Aw are entitelt tae equal\nbeilding conter ony discrimination in skaith o this Declaration and conter ony incitement tae sic discrimination.",
            "Image": "8538705bae6e8ad0f1d89d3a401bb107"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Airticle 8\nAwbody hes the richt til an effective remeid aff o the competent national tribunals for acts that daes skaith til\nthe fundamental richts grantit him o the constitution or by law.\nAirticle 9\nNaebody shal be gart thole wulsome arrest, detention nor exile.\nAirticle 10\nAwbody is entitelt in ful equality til a fair and public hearing frae a staund-alane and even-haundit tribunal in\nthe determination o his richts and duties and o ony criminal chairge conter him.\nAirticle 11\nAwbody chairged wi a penal faut hes the richt tae be thocht innocent til pruved guilty conformand til law in a\npublic trial whaur he hes haen aw the warranties necessar for his defence.\nNaebody shal be taen as guilty o ony penal faut on accoont o ony act or omission that didna mak for a penal faut,\nin ower national or international law, at the time whan it wes committit. Nor shal a penalty be imposed hivvier\nnor the ane that wes applicable at the time the penal faut wes commitit.\nAirticle 12\nNaebody shal be gart thole wulsome intromission wi his privacy, faimily, hame or letters, nor tae onsets upon his\nhonour and repute. Awbody hes the richt tae the beild o the law conter sic intromission or onsets.\nAirticle 13\nAwbody hes the richt tae freedom o traivel and residence ben the mairches o aw States.\nAwbody hes the richt tae win awa frae ony countrie, includin his ain, and tae win back til his countrie.\nAirticle 14\nAwbody hes the richt tae seek and tae enjoy in ither countries asylum frae persecution.\nThis richt mayna be cried on in the case o prosecutions genuinely arisan ower the heids o nonpolitical crimes or o\nacts contrair til the purposes and principles o the Unitit Nations.\nAirticle 15\nAwbody hes the richt til a nationality.\nNaebody shal be wulsomely twined o his nationality nor disalloued the richt tae chynge his nationality.\nAirticle 16\nMen and wemen o ful age, wi nae ony branks on accoont o race, nationality or religioun, hes the richt tae mairry\nand foond a faimily. Entitelt they are tae equal richts anent mairrage, oot throu mairrage and at its upbrak.\nMairrage shal be gane intil wi the free and ful consent alane o the intendin marras.\nThe faimily is the naitural and fundamental group unit o society and is entitelt tae the beild o society and the\nState.\nAirticle 17\nAwbody hes the richt tae awn gear his lane as weel as in commonty.\nNane shal be wulsomely twined o his gear.\nAirticle 18\nAwbody hes the richt tae freedom o thocht, conscience and religioun; this richt includes the freedom tae chynge\nhis religioun or belief, and freedom, aither his lane or in commonty and in public or in quietie, tae witness his\nreligioun or belief in teaching, practick, worship and observance.\nAirticle 19\nAwbody hes the richt tae freedom o opinioun and expression; this richt includes freedom tae haud opiniouns wi nae\nintermeddling and tae seek, come by and gie oot wittings and conceits throu ony media and tentless o frontiers.\nAirticle 20\nAwbody hes the richt tae freedom o peacefu forgethering and association.\nNane may be gart belang an associe.\nAirticle 21",
            "Image": "c463c34ead55efe7054903baba2eb2f1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Awbody hes the richt tae tak a haund in the government o his countrie, directly or throu representatives freely\nwaled.\nAwbody hes the richt til equal access tae public service in his countrie.\nThe wull o the people shal be the grunds o the authoritie o government; this wull shal be expressed in periodic\nand jonick elections that shal be by universal and equal suffrage and shal be hauden by secret vote or by the like\nfree voican procedures.\nAirticle 22\nAwbody, as a member o society, hes the richt tae social security and is entitelt tae realisation, throu national\ndarg and international compluterance and confeerin til the organisation and fends o ilka State, o the economic,\nsocial and cultural richts that maun be haen for his dignity and the free development o his personality.\nAirticle 23\nAwbody hes the richt tae hae wark, free choice o employ, fair and guid tids o wark, and security gin wark gaes\nwantin.\nAwbody, wi nae ony discrimination, hes the richt tae equal pey for equal wark.\nAwbody in wark hes the richt tae fair and guid pey that maks siccar for himsel and his faimily an existence worthy\no human dignity, and hae it eikit til, if necessar, wi ither means o social beild.\nAwbody hes the richt tae mak and tae jyne trade unions for the beild o his interests.\nAirticle 24\nAwbody hes the richt tae saucht and leisure, includin wyce stents on wark-oors and periodic time aff wi pey.\nAirticle 25\nAwbody hes the richt til a standart o life fit for the guid-heal and weel-daean o himsel and his faimily, includin\nmeat, claes, hoosing and medical care as weel as necessar social services and the richt tae security in the event\no job loss, seikness, disability, wedowheid, auld eild or ither want o fends in circumstances oot o his pouer.\nMitherheid and bairnheid is entitelt tae special tent and assistance. Aw childer, whuther born in or oot o\nwadlock, shal enjoy the samelike social beild.\nAirticle 26\nAwbody hes the richt tae learning. Learning shal be free, at least in the elementar and foondin stages. Elementar\nlearning shal be compelt. Technical and professional learning shal be made generally available and secondar\nlearning shal be available tae aw equal like on grunds o merit.\nLearning shal be airtit at the ful development o the human personality and at the steivening o respect for human\nrichts and fundamental freedoms. It shal promote understaunding, toleration and freendship amang aw nations,\nracial or religious groups, and shal gar the purposes o the Unitit Nations win forrit in the uphauding o peace.\nParents hes a prior richt tae wale the kind o lear that shal be gien til their bairns.\nAirticle 27\nAwbody hes the richt tae tak pairt freely in the cultural life o the commonty, tae enjoy the airts and tae share\nin the advancement o science and its benefits.\nAwbody hes the richt til the haining o the moral and material interests that results frae ony scientific, literary\nor airtistic production he is the makar o.\nAirticle 28\nAwbody is entitelt til a social and international order in the whilk the richts and freedoms furthset in this\nDeclaration can kythe in ful.\nAirticle 29\nAwbody hes duties tae the commonty in the whilk alane the free and ful development o his personality is possible.\nIn the exercise o his richts and freedoms, awbody shal thole nae mair nor whit branks are determined by law for\nthe ae purpose o makand the due kenning and respect for the richts and freedoms o ithers and the meeting o the\njust needs o morality, public order and the common weill in a democratic society siccar.\nThir richts and freedoms can niver in nae case be exercised conter the purposes and principles o the Unitit\nNations.\nAirticle 30\nNocht in this Declaration may be interpret as allouin for ony State, group or person ony richt tae tak pairt in\nony ploy or perform ony act ettled at the cowping o ony o the richts and freedoms herein furthset.",
            "Image": "25181f12774595a0f536b6c139be7aee"
        }
    }
}
