{
    "MetaData": {
        "Author": null,
        "Creation_Date": 1581470499,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}",
                "{'color': (0, 0, 0), 'font': ('MS-Gothic', 12.096)}"
            ],
            "Image": "919ad5af23942d361d776d17b9a9cc7e",
            "Index": 0,
            "Label": "1",
            "Size": [
                595.0,
                842.0
            ],
            "Text": "Universal Declaration o Human Richts\nAdoptit and proclaimed by General Assemlie resolution 217A (III) o 10\nDecember 1948.\nOn December 10, 1948 the General Assemlie o the Unitit Nations adoptit\nand proclaimed the Universal Declaration o Human Richts shawn hereablo\nin its ful text. Efter this historic act the Assemlie cried on aw Member\nStates tae publicise the text o the Declaration and tae gar it be\ndisseminatit, displayed, read and exponed principally in scuils and\nâ€‹\nither learning institutions, wi nae distinction on grunds o the\npolitical status o countries or territours.\nInning\nForsameikle as kenning for the inherent dignity and for the richts,\nequal and nane-alienable, o aw members o the human faimily is the foond\no freedom, justice and peace in the warld,\nForsameikle as misregaird and contemption for human richts hes resultit\nin barbour acts that hes scunnert the conscience o mankind, and the\nadvent o a warld whaur aw human sowels enjoys freedom o thocht and\nspeech, and quittance frae dearth and dreid hes been proclaimed the\ntapmaist aspiration o the commonty,\nForsameikle as it is necessar, gin man be no gart tak recourse tae\nrebellion as a hinmaist resort conter tirannie and dounhaudenment, that\nhuman richts shuld be beildit by the rule o law,\nForsameikle as it is necessar tae gar freendly relations atween nations\naye win forrit,\nForsameikle as the peoples o the Unitit Nations hes in the Chairter\naffirmit aince mair their faith in fundamental human richts, in the\ndignity and worth o the human person and in the equal richts o men and\nwemen and hes resolved tae promote social progress and better standarts\no life in braider freedom,\nForsameikle as Member States hes gien their hecht tae win, in\ncompluterance wi the Unitit Nations, the promotion o universal tent and\nrespect for human richts and fundamental freedoms,\nForsameikle as a common understaunding o thir richts and freedoms is o\nthe greatest importance for the ful kenning o this hecht,\nNou, syne,\nThe General Assemlie\nProclaims this Universal Declaration o Human Richts as a common standart\no achievement for aw peoples and aw nations, tae the end that ilka\nindividual and ilka organ o society, aye haudan in mind this\nDeclaration, shal ettle throu teaching and lear tae promote respect for\nthir richts and freedoms and throu progressive meisures, national and\ninternational, mak sover their universal and effective kenning and"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "589138d230272caf6cb49e5e44217d7b",
            "Index": 1,
            "Label": "2",
            "Size": [
                595.0,
                842.0
            ],
            "Text": "tenting, baith amang the folk o the Member States theirsels and amang\nthe folk o territours in ower their jurisdiction.\nAirticle 1\nAw human sowels is born free and equal in dignity and richts. They are\ntochered wi mense and conscience and shuld guide theirsels ane til ither\nin a speirit o britherheid.\nAirticle 2\nAwbody is entitelt til aw the richts and freedoms furthset in this\nDeclaration wi nae distinction o ony kind, sic as race, colour, gender,\nlanguage, religioun, political or ither opinioun, national or social\norigin, gear, birth or ither status.\nMair, nae distinction shal be made on the grunds o the political,\njurisdictional or international status o the countrie or territour a\nbodie belangs, whuther it be staund-alane, trust, nane-self-governing or\nin ower ony ither haims o soverantie.\nAirticle 3\nAwbody hes the richt tae life, liberty and security o person.\nAirticle 4\nNaebody shal be hauden in thirldom or slavery; slavery and the slave\ntrade shal be prohibit in aw their forms.\nAirticle 5\nNaebody shal be gart thole torture nor ill-kindit, inhuman nor bemeanan\ntreatment nor punishment.\nAirticle 6\nAwbody hes the richt awgaits tae kenning as a person afore the law.\nAirticle 7\nAw are equal afore the law and entitelt wi nae distinction tae equal\nbeilding o the law. Aw are entitelt tae equal beilding conter ony\ndiscrimination in skaith o this Declaration and conter ony incitement\ntae sic discrimination.\nAirticle 8\nAwbody hes the richt til an effective remeid aff o the competent\nnational tribunals for acts that daes skaith til the fundamental richts\ngrantit him o the constitution or by law.\nAirticle 9\nNaebody shal be gart thole wulsome arrest, detention nor exile.\nAirticle 10"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "331383afb67fc7174c23e352fea26644",
            "Index": 2,
            "Label": "3",
            "Size": [
                595.0,
                842.0
            ],
            "Text": "Awbody is entitelt in ful equality til a fair and public hearing frae a\nstaund-alane and even-haundit tribunal in the determination o his richts\nand duties and o ony criminal chairge conter him.\nAirticle 11\nAwbody chairged wi a penal faut hes the richt tae be thocht innocent til\npruved guilty conformand til law in a public trial whaur he hes haen aw\nthe warranties necessar for his defence.\nNaebody shal be taen as guilty o ony penal faut on accoont o ony act or\nomission that didna mak for a penal faut, in ower national or\ninternational law, at the time whan it wes committit. Nor shal a penalty\nbe imposed hivvier nor the ane that wes applicable at the time the penal\nfaut wes commitit.\nAirticle 12\nNaebody shal be gart thole wulsome intromission wi his privacy, faimily,\nhame or letters, nor tae onsets upon his honour and repute. Awbody hes\nthe richt tae the beild o the law conter sic intromission or onsets.\nAirticle 13\nAwbody hes the richt tae freedom o traivel and residence ben the\nmairches o aw States.\nAwbody hes the richt tae win awa frae ony countrie, includin his ain,\nand tae win back til his countrie.\nAirticle 14\nAwbody hes the richt tae seek and tae enjoy in ither countries asylum\nfrae persecution.\nThis richt mayna be cried on in the case o prosecutions genuinely arisan\nower the heids o nonpolitical crimes or o acts contrair til the purposes\nand principles o the Unitit Nations.\nAirticle 15\nAwbody hes the richt til a nationality.\nNaebody shal be wulsomely twined o his nationality nor disalloued the\nricht tae chynge his nationality.\nAirticle 16\nMen and wemen o ful age, wi nae ony branks on accoont o race,\nnationality or religioun, hes the richt tae mairry and foond a faimily.\nEntitelt they are tae equal richts anent mairrage, oot throu mairrage\nand at its upbrak.\nMairrage shal be gane intil wi the free and ful consent alane o the\nintendin marras.\nThe faimily is the naitural and fundamental group unit o society and is"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a43c00aed2fe3a2683b57807ebc260cb",
            "Index": 3,
            "Label": "4",
            "Size": [
                595.0,
                842.0
            ],
            "Text": "entitelt tae the beild o society and the State.\nAirticle 17\nAwbody hes the richt tae awn gear his lane as weel as in commonty.\nNane shal be wulsomely twined o his gear.\nAirticle 18\nAwbody hes the richt tae freedom o thocht, conscience and religioun;\nthis richt includes the freedom tae chynge his religioun or belief, and\nfreedom, aither his lane or in commonty and in public or in quietie, tae\nwitness his religioun or belief in teaching, practick, worship and\nobservance.\nAirticle 19\nAwbody hes the richt tae freedom o opinioun and expression; this richt\nincludes freedom tae haud opiniouns wi nae intermeddling and tae seek,\ncome by and gie oot wittings and conceits throu ony media and tentless o\nfrontiers.\nAirticle 20\nAwbody hes the richt tae freedom o peacefu forgethering and association.\nNane may be gart belang an associe.\nAirticle 21\nAwbody hes the richt tae tak a haund in the government o his countrie,\ndirectly or throu representatives freely waled.\nAwbody hes the richt til equal access tae public service in his\ncountrie.\nThe wull o the people shal be the grunds o the authoritie o government;\nthis wull shal be expressed in periodic and jonick elections that shal\nbe by universal and equal suffrage and shal be hauden by secret vote or\nby the like free voican procedures.\nAirticle 22\nAwbody, as a member o society, hes the richt tae social security and is\nentitelt tae realisation, throu national darg and international\ncompluterance and confeerin til the organisation and fends o ilka State,\no the economic, social and cultural richts that maun be haen for his\ndignity and the free development o his personality.\nAirticle 23\nAwbody hes the richt tae hae wark, free choice o employ, fair and guid\ntids o wark, and security gin wark gaes wantin.\nAwbody, wi nae ony discrimination, hes the richt tae equal pey for equal\nwark."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "6318871a5eed815fa44d375c5461e73e",
            "Index": 4,
            "Label": "5",
            "Size": [
                595.0,
                842.0
            ],
            "Text": "Awbody in wark hes the richt tae fair and guid pey that maks siccar for\nhimsel and his faimily an existence worthy o human dignity, and hae it\neikit til, if necessar, wi ither means o social beild.\nAwbody hes the richt tae mak and tae jyne trade unions for the beild o\nhis interests.\nAirticle 24\nAwbody hes the richt tae saucht and leisure, includin wyce stents on\nwark-oors and periodic time aff wi pey.\nAirticle 25\nAwbody hes the richt til a standart o life fit for the guid-heal and\nweel-daean o himsel and his faimily, includin meat, claes, hoosing and\nmedical care as weel as necessar social services and the richt tae\nsecurity in the event o job loss, seikness, disability, wedowheid, auld\neild or ither want o fends in circumstances oot o his pouer.\nMitherheid and bairnheid is entitelt tae special tent and assistance. Aw\nchilder, whuther born in or oot o wadlock, shal enjoy the samelike\nsocial beild.\nAirticle 26\nAwbody hes the richt tae learning. Learning shal be free, at least in\nthe elementar and foondin stages. Elementar learning shal be compelt.\nTechnical and professional learning shal be made generally available and\nsecondar learning shal be available tae aw equal like on grunds o merit.\nLearning shal be airtit at the ful development o the human personality\nand at the steivening o respect for human richts and fundamental\nfreedoms. It shal promote understaunding, toleration and freendship\namang aw nations, racial or religious groups, and shal gar the purposes\no the Unitit Nations win forrit in the uphauding o peace.\nParents hes a prior richt tae wale the kind o lear that shal be gien til\ntheir bairns.\nAirticle 27\nAwbody hes the richt tae tak pairt freely in the cultural life o the\ncommonty, tae enjoy the airts and tae share in the advancement o science\nand its benefits.\nAwbody hes the richt til the haining o the moral and material interests\nthat results frae ony scientific, literary or airtistic production he is\nthe makar o.\nAirticle 28\nAwbody is entitelt til a social and international order in the whilk the\nrichts and freedoms furthset in this Declaration can kythe in ful.\nAirticle 29"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "11f18e804e8676c50a92df0a10f62888",
            "Index": 5,
            "Label": "6",
            "Size": [
                595.0,
                842.0
            ],
            "Text": "Awbody hes duties tae the commonty in the whilk alane the free and ful\ndevelopment o his personality is possible.\nIn the exercise o his richts and freedoms, awbody shal thole nae mair\nnor whit branks are determined by law for the ae purpose o makand the\ndue kenning and respect for the richts and freedoms o ithers and the\nmeeting o the just needs o morality, public order and the common weill\nin a democratic society siccar.\nThir richts and freedoms can niver in nae case be exercised conter the\npurposes and principles o the Unitit Nations.\nAirticle 30\nNocht in this Declaration may be interpret as allouin for ony State,\ngroup or person ony richt tae tak pairt in ony ploy or perform ony act\nettled at the cowping o ony o the richts and freedoms herein furthset."
        }
    }
}
