{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467867,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Universala Deklaracio de Homaj Rajtoj\nAdoptita kaj proklamita de Rezolucio 217 A (III) de la \u011cenerala Asembleo, 10an de decembro 1948\nAnta\u016dkonsideroj\nPro tio, ke agnosko de la esenca digno kaj de la egalaj kaj nefordoneblaj rajtoj de \u0109iuj\nmembroj de la homara familio estas la fundamento de libero, justo kaj paco en la mondo,\nPro tio, ke malagnosko kaj malestimo de la homaj rajtoj rezultigis barbarajn agojn, kiuj forte\nofendis la konsciencon de la homaro, kaj ke la efektivi\u011do de tia mondo, en kiu la homoj \u011duos\nliberecon de parolo kaj de kredo kaj liberi\u011don el timo kaj bezono, estas proklamita kiel la\nplej alta aspiro de ordinaraj homoj,\nPro tio, ke nepre necesas, se la homoj ne estu devigitaj, sen alia elektebla vojo, ribeli\nkontra\u016d tiranismo kaj subpremo, ke la homaj rajtoj estu protektataj de la le\u011do,\nPro tio, ke nepre necesas evoluigi amikajn rilatojn inter la nacioj,\nPro tio, ke la popoloj de Unui\u011dintaj Nacioj en la \u0108arto reasertis sian firman kredon je la\nfundamentaj homaj rajtoj, je la digno kaj valoro de la homa personeco kaj je la egalaj rajtoj\nde viroj kaj virinoj, kaj firme decidis anta\u016denigi socian progreson kaj pli altnivelan vivon en\npli granda libereco,\nPro tio, ke la \u015ctatoj-Membroj sin devigis atingi, en kunlaboro kun Unui\u011dintaj Nacioj, la\nanta\u016denigon de universala respekto al kaj observado de la homaj rajtoj kaj fundamentaj\nliberecoj,\nPro tio, ke komuna kompreno pri tiuj \u0109i rajtoj kaj liberecoj estas esence grava por plena\nrealigo de tiu sindevigo,\nTial, nun,\nLa \u011cenerala Asembleo,\nProklamas tiun \u0109i Universalan Deklaracion de Homaj Rajtoj kiel komunan celon de atingo por \u0109iuj\npopoloj kaj \u0109iuj nacioj, por tio, ke \u0109iu individuo kaj \u0109iu organo de la socio, konstante\natentante \u0109i tiun Deklaracion, per instruado kaj edukado strebu al respektigo de tiuj \u0109i rajtoj\nkaj liberecoj, kaj per la\u016dgradaj pa\u015doj naciaj kaj internaciaj certigu ilian universalan kaj\nefektivan agnoskon kaj observadon, same tiel inter la popoloj de la \u015ctatoj-Membroj mem, kiel\ninter la popoloj de teritorioj sub ilia jurisdikcio.\nArtikolo 1\n\u0108iuj homoj estas denaske liberaj kaj egalaj la\u016d digno kaj rajtoj. Ili posedas racion kaj\nkonsciencon, kaj devus konduti unu al alia en spirito de frateco.\nArtikolo 2\n\u0108iuj rajtoj kaj liberecoj difinitaj en tiu \u0109i Deklaracio validas same por \u0109iuj homoj, sen kia\najn diferencigo, \u0109u la\u016d raso, ha\u016dtkoloro, sekso, lingvo, religio, politika a\u016d alia opinio,\nnacia a\u016d socia deveno, poseda\u0135oj, naski\u011do a\u016d alia stato.\nPlie, nenia diferencigo estu farata surbaze de la politika, jurisdikcia a\u016d internacia pozicio\nde la lando a\u016d teritorio, al kiu apartenas la koncerna persono, senkonsidere \u0109u \u011di estas\nsendependa, sub kuratoreco, ne-sinreganta a\u016d sub kia ajn alia limigo de la suvereneco.\nArtikolo 3\n\u0108iu havas la rajtojn je vivo, libereco kaj persona sekureco.\nArtikolo 4\nNeniu estu tenata en sklaveco a\u016d servuteco; sklaveco kaj sklavkomerco estu malpermesitaj en\n\u0109iuj siaj formoj.\nArtikolo 5\nNeniu suferu torturon a\u016d kruelan, nehoman a\u016d sendignigan traktadon a\u016d punon.\nArtikolo 6\n\u0108iu rajtas esti \u0109ie agnoskita jure kiel persono.\nArtikolo 7",
            "Image": "4df6da29289cf3ccb5124745bb72f59c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "\u0108iuj homoj estas jure egalaj, kaj rajtas sen diskriminacio al egala jura protekto. \u0108iuj rajtas\nricevi egalan protekton kontra\u016d kia ajn diskriminacio, kiu kontra\u016das tiun \u0109i Deklaracion, kaj\nkontra\u016d kia ajn instigo al tia diskriminacio.\nArtikolo 8\n\u0108iu rajtas ricevi de la kompetentaj naciaj tribunaloj efikan riparon pro agoj, kiuj kontra\u016das\nla fundamentajn rajtojn, kiujn li havas la\u016d la konstitucio a\u016d la le\u011doj.\nArtikolo 9\nNeniu suferu arbitrajn areston, malliberigon a\u016d ekzilon.\nArtikolo 10\n\u0108iu en plena egaleco rajtas je justa kaj publika proceso anta\u016d sendependa kaj senpartia\ntribunalo, por priju\u011do de liaj rajtoj kaj devoj kaj de kiu ajn kriminala akuzo kontra\u016d li.\nArtikolo 11\n\u0108iu akuzita pro punebla faro rajtas, ke oni supozu lin senkulpa, \u011dis oni pruvos la\u016dle\u011de lian\nkulpon en publika proceso, en kiu li ricevis \u0109iujn garantiojn necesajn por sia defendo.\nNeniu estu konsiderata krimkulpa pro kia ajn ago a\u016d neago, kiu ne konsistigis puneblan faron,\nla\u016d nacia a\u016d internacia juro, en la tempo, kiam \u011di estis farita. Same tiel, ne estu alju\u011dita\npli severa puno ol tiu, kiu estis aplikebla en la tempo, kiam la punebla faro estis plenumita.\nArtikolo 12\nNeniu suferu arbitrajn intervenojn en sian privatecon, familion, hejmon a\u016d korespondadon, nek\natakojn kontra\u016d sia honoro a\u016d reputacio. \u0108iu rajtas ricevi juran protekton kontra\u016d tiaj\nintervenoj a\u016d atakoj.\nArtikolo 13\n\u0108iu havas la rajton libere movi\u011di kaj lo\u011di interne de la limoj de kiu ajn \u015dtato.\n\u0108iu rajtas eliri el kiu ajn lando, inkluzive la propran, kaj reveni en sian landon.\nArtikolo 14\n\u0108iu rajtas peti kaj ricevi en aliaj landoj azilon kontra\u016d persekuto.\nTiu rajto ne estas alvokebla en kazoj de persekutaj akuzoj malfalse levitaj pro ne-politikaj\nkrimoj a\u016d pro agoj kontra\u016daj al la celoj kaj principoj de Unui\u011dintaj Nacioj.\nArtikolo 15\n\u0108iu rajtas havi \u015dtatanecon.\nAl neniu estu arbitre forprenita la \u015dtataneco, nek rifuzita la rajto \u015dan\u011di sian \u015dtatanecon.\nArtikolo 16\nPlena\u011daj viroj kaj virinoj, sen ia ajn limigo pro raso, nacieco a\u016d religio, rajtas edzi\u011di kaj\nfondi familion. Iliaj rajtoj estas egalaj koncerne la geedzi\u011don, dum la geedzeco kaj koncerne\neksedzi\u011don.\nGeedzi\u011do okazu sole la\u016d libera kaj plena konsento de la geedzi\u011dontoj.\nLa familio estas la natura kaj fundamenta grupunuo de la socio, kaj \u011di rajtas ricevi protekton\nde la socio kaj de la \u015ctato.\nArtikolo 17\n\u0108iu rajtas proprieti hava\u0135on, kaj sola kaj en asocii\u011do kun aliaj.\nAl neniu estu arbitre forprenita lia proprieto.\nArtikolo 18\n\u0108iu havas la rajton je libereco de penso, konscienco kaj religio; tiu \u0109i rajto inkluzivas la\nliberecon \u015dan\u011di sian religion a\u016d kredon, kaj liberecon manifesti, \u0109u sola \u0109u kune kun aliaj, \u0109u\npublike \u0109u private, sian religion a\u016d kredon per instruado, praktikado, adorado kaj observado.",
            "Image": "d10d41214bba12a7b311e6c3381ad134"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Artikolo 19\n\u0108iu havas la rajton je libereco de opinio kaj esprimado; \u0109i tiu rajto inkluzivas la liberecon\nhavi opiniojn sen intervenoj de aliaj, kaj la rajton peti, ricevi kaj havigi informojn kaj\nideojn per kiu ajn rimedo kaj senkonsidere pri la landlimoj.\nArtikolo 20\n\u0108iu havas la rajton je libereco de pacema kunvenado kaj asocii\u011do.\nNeniu estu devigita aparteni al asocio.\nArtikolo 21\n\u0108iu homo rajtas partopreni la regadon de sia lando, a\u016d rekte a\u016d pere de libere elektitaj\nreprezentantoj.\n\u0108iu rajtas je egala aliro al publika servo en sia lando.\nLa volo de la popolo estu la bazo de la a\u016dtoritato de la registaro; tiu volo estu esprimata per\nregulaj kaj a\u016dtentikaj elektoj, kiuj okazu per universala kaj egala balotrajto, kaj per sekreta\nvo\u0109dono a\u016d ekvivalentaj liberaj vo\u0109donaj proceduroj.\nArtikolo 22\n\u0108iu, kiel membro de la socio, havas rajton je socia sekureco kaj povas postuli la realigon, per\nnaciaj klopodoj kaj internacia kunlaboro, kaj konforme al la organizo kaj disponeblaj rimedoj\nde \u0109iu \u015ctato, de tiuj ekonomiaj, sociaj kaj kulturaj rajtoj, kiuj estas nepre necesaj por lia\ndigno kaj por la libera disvolvi\u011do de lia personeco.\nArtikolo 23\n\u0108iu havas rajton je laboro, je libera elekto de sia okupo, je justaj kaj favoraj laborkondi\u0109oj\nkaj je protekto kontra\u016d senlaboreco.\n\u0108iu, sen ia ajn diskriminacio, rajtas ricevi egalan salajron pro egala laboro.\n\u0108iu, kiu laboras, rajtas ricevi justan kaj favoran kompenson, kiu certigu por li mem kaj por\nlia familio ekziston konforman al homa digno, kaj kiun suplementu, la\u016dnecese, aliaj rimedoj de\nsocia protekto.\n\u0108iu rajtas formi kaj ali\u011di sindikatojn por protekto de siaj interesoj.\nArtikolo 24\n\u0108iu havas rajton je ripozo kaj libertempo, inkluzive racian limigon de la laborhoroj kaj\nperiodajn feriojn kun salajro.\nArtikolo 25\n\u0108iu havas rajton je vivnivelo adekvata por la sano kaj bonfarto de si mem kaj de sia familio,\ninkluzive de nutra\u0135o, vesta\u0135oj, lo\u011dejo kaj medicina prizorgo kaj necesaj sociaj servoj, kaj la\nrajton je sekureco en okazo de senlaboreco, malsano, malkapablo, vidvineco, maljuneco a\u016d alia\nperdo de la vivrimedoj pro cirkonstancoj ekster sia povo.\nPatrineco kaj infaneco rajtigas al specialaj prizorgoj kaj helpo. \u0108iuj infanoj, egale \u0109u ili\nnaski\u011dis en a\u016d ekster geedzeco, ricevu saman socian protekton.\nArtikolo 26\n\u0108iu havas rajton je eduki\u011do. La edukado estu senpaga, almena\u016d en la elementa kaj fundamenta\nstadioj. La elementa edukado estu deviga. La teknika kaj porprofesia edukado estu \u011denerale\nakirebla, kaj pli alta edukado estu egale akirebla por \u0109iuj la\u016d ties meritoj.\nEdukado celu la plenan disvolvon de la homa personeco kaj plifortigon de la respekto al la\nhomaj rajtoj kaj fundamentaj liberecoj. \u011ci kreskigu komprenon, toleron kaj amikecon inter \u0109iuj\nnacioj, rasaj a\u016d religiaj grupoj, kaj anta\u016denigu la agadon de Unui\u011dintaj Nacioj por konservo de\npaco.\nGepatroj havas unuavican rajton elekti la specon de la edukado, kiun ricevu iliaj infanoj.\nArtikolo 27\n\u0108iu rajtas libere partopreni la kulturan vivon de la komunumo, \u011dui la artojn kaj partopreni\nsciencan progreson kaj \u011diajn fruktojn.",
            "Image": "61a4f03416518a10b740fe64ef248954"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "\u0108iu havas rajton je protekto de la moralaj kaj materialaj interesoj rezultantaj el eventualaj\nsciencaj, literaturaj a\u016d artaj produkta\u0135oj, kiujn li a\u016dtoris.\nArtikolo 28\n\u0108iu havas rajton je socia kaj internacia organizo, en kiu la rajtoj kaj liberecoj difinitaj en\n\u0109i tiu Deklaracio povas esti plene realigitaj.\nArtikolo 29\n\u0108iu havas devojn al la komunumo, en kiu, sole, estas ebla la libera kaj plena disvolvi\u011do de lia\npersoneco.\nEn la uzado de siaj rajtoj kaj liberecoj, \u0109iu estu subigita sole al tiuj limigoj, kiuj estas\njure difinitaj ekskluzive kun la celo certigi adekvatan rekonon kaj respekton por la rajtoj kaj\nliberecoj de aliaj kaj por konformi\u011di al justaj postuloj de moralo, publika ordo kaj \u011denerala\nbonfarto en demokrata socio.\nTiuj \u0109i rajtoj kaj liberecoj estas en neniu okazo efektivigeblaj kontra\u016de al la celoj kaj\nprincipoj de Unui\u011dintaj Nacioj.\nArtikolo 30\nNenio en \u0109i tiu Deklaracio estu interpretita kiel implico, ke iu ajn \u015ctato, grupo a\u016d persono\niel ajn rajtas entrepreni ian ajn agadon a\u016d plenumi ian ajn agon, kiu celus detrui kiun ajn el\nla rajtoj kaj liberecoj \u0109i-ene difinitaj.",
            "Image": "e22dc05d14edec9e76612e1284f79408"
        }
    }
}
