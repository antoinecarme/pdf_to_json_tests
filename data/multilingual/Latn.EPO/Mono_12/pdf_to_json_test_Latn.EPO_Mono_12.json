{
    "MetaData": {
        "Author": null,
        "Creation_Date": 1581467867,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "4df6da29289cf3ccb5124745bb72f59c",
            "Index": 0,
            "Label": "1",
            "Size": [
                595.0,
                842.0
            ],
            "Text": "Universala Deklaracio de Homaj Rajtoj\nAdoptita kaj proklamita de Rezolucio 217 A (III) de la Ĝenerala Asembleo, 10an de decembro 1948\nAntaŭkonsideroj\nPro tio, ke agnosko de la esenca digno kaj de la egalaj kaj nefordoneblaj rajtoj de ĉiuj\nmembroj de la homara familio estas la fundamento de libero, justo kaj paco en la mondo,\nPro tio, ke malagnosko kaj malestimo de la homaj rajtoj rezultigis barbarajn agojn, kiuj forte\nofendis la konsciencon de la homaro, kaj ke la efektiviĝo de tia mondo, en kiu la homoj ĝuos\nliberecon de parolo kaj de kredo kaj liberiĝon el timo kaj bezono, estas proklamita kiel la\nplej alta aspiro de ordinaraj homoj,\nPro tio, ke nepre necesas, se la homoj ne estu devigitaj, sen alia elektebla vojo, ribeli\nkontraŭ tiranismo kaj subpremo, ke la homaj rajtoj estu protektataj de la leĝo,\nPro tio, ke nepre necesas evoluigi amikajn rilatojn inter la nacioj,\nPro tio, ke la popoloj de Unuiĝintaj Nacioj en la Ĉarto reasertis sian firman kredon je la\nfundamentaj homaj rajtoj, je la digno kaj valoro de la homa personeco kaj je la egalaj rajtoj\nde viroj kaj virinoj, kaj firme decidis antaŭenigi socian progreson kaj pli altnivelan vivon en\npli granda libereco,\nPro tio, ke la Ŝtatoj-Membroj sin devigis atingi, en kunlaboro kun Unuiĝintaj Nacioj, la\nantaŭenigon de universala respekto al kaj observado de la homaj rajtoj kaj fundamentaj\nliberecoj,\nPro tio, ke komuna kompreno pri tiuj ĉi rajtoj kaj liberecoj estas esence grava por plena\nrealigo de tiu sindevigo,\nTial, nun,\nLa Ĝenerala Asembleo,\nProklamas tiun ĉi Universalan Deklaracion de Homaj Rajtoj kiel komunan celon de atingo por ĉiuj\npopoloj kaj ĉiuj nacioj, por tio, ke ĉiu individuo kaj ĉiu organo de la socio, konstante\natentante ĉi tiun Deklaracion, per instruado kaj edukado strebu al respektigo de tiuj ĉi rajtoj\nkaj liberecoj, kaj per laŭgradaj paŝoj naciaj kaj internaciaj certigu ilian universalan kaj\nefektivan agnoskon kaj observadon, same tiel inter la popoloj de la Ŝtatoj-Membroj mem, kiel\ninter la popoloj de teritorioj sub ilia jurisdikcio.\nArtikolo 1\nĈiuj homoj estas denaske liberaj kaj egalaj laŭ digno kaj rajtoj. Ili posedas racion kaj\nkonsciencon, kaj devus konduti unu al alia en spirito de frateco.\nArtikolo 2\nĈiuj rajtoj kaj liberecoj difinitaj en tiu ĉi Deklaracio validas same por ĉiuj homoj, sen kia\najn diferencigo, ĉu laŭ raso, haŭtkoloro, sekso, lingvo, religio, politika aŭ alia opinio,\nnacia aŭ socia deveno, posedaĵoj, naskiĝo aŭ alia stato.\nPlie, nenia diferencigo estu farata surbaze de la politika, jurisdikcia aŭ internacia pozicio\nde la lando aŭ teritorio, al kiu apartenas la koncerna persono, senkonsidere ĉu ĝi estas\nsendependa, sub kuratoreco, ne-sinreganta aŭ sub kia ajn alia limigo de la suvereneco.\nArtikolo 3\nĈiu havas la rajtojn je vivo, libereco kaj persona sekureco.\nArtikolo 4\nNeniu estu tenata en sklaveco aŭ servuteco; sklaveco kaj sklavkomerco estu malpermesitaj en\nĉiuj siaj formoj.\nArtikolo 5\nNeniu suferu torturon aŭ kruelan, nehoman aŭ sendignigan traktadon aŭ punon.\nArtikolo 6\nĈiu rajtas esti ĉie agnoskita jure kiel persono.\nArtikolo 7"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "d10d41214bba12a7b311e6c3381ad134",
            "Index": 1,
            "Label": "2",
            "Size": [
                595.0,
                842.0
            ],
            "Text": "Ĉiuj homoj estas jure egalaj, kaj rajtas sen diskriminacio al egala jura protekto. Ĉiuj rajtas\nricevi egalan protekton kontraŭ kia ajn diskriminacio, kiu kontraŭas tiun ĉi Deklaracion, kaj\nkontraŭ kia ajn instigo al tia diskriminacio.\nArtikolo 8\nĈiu rajtas ricevi de la kompetentaj naciaj tribunaloj efikan riparon pro agoj, kiuj kontraŭas\nla fundamentajn rajtojn, kiujn li havas laŭ la konstitucio aŭ la leĝoj.\nArtikolo 9\nNeniu suferu arbitrajn areston, malliberigon aŭ ekzilon.\nArtikolo 10\nĈiu en plena egaleco rajtas je justa kaj publika proceso antaŭ sendependa kaj senpartia\ntribunalo, por prijuĝo de liaj rajtoj kaj devoj kaj de kiu ajn kriminala akuzo kontraŭ li.\nArtikolo 11\nĈiu akuzita pro punebla faro rajtas, ke oni supozu lin senkulpa, ĝis oni pruvos laŭleĝe lian\nkulpon en publika proceso, en kiu li ricevis ĉiujn garantiojn necesajn por sia defendo.\nNeniu estu konsiderata krimkulpa pro kia ajn ago aŭ neago, kiu ne konsistigis puneblan faron,\nlaŭ nacia aŭ internacia juro, en la tempo, kiam ĝi estis farita. Same tiel, ne estu aljuĝita\npli severa puno ol tiu, kiu estis aplikebla en la tempo, kiam la punebla faro estis plenumita.\nArtikolo 12\nNeniu suferu arbitrajn intervenojn en sian privatecon, familion, hejmon aŭ korespondadon, nek\natakojn kontraŭ sia honoro aŭ reputacio. Ĉiu rajtas ricevi juran protekton kontraŭ tiaj\nintervenoj aŭ atakoj.\nArtikolo 13\nĈiu havas la rajton libere moviĝi kaj loĝi interne de la limoj de kiu ajn ŝtato.\nĈiu rajtas eliri el kiu ajn lando, inkluzive la propran, kaj reveni en sian landon.\nArtikolo 14\nĈiu rajtas peti kaj ricevi en aliaj landoj azilon kontraŭ persekuto.\nTiu rajto ne estas alvokebla en kazoj de persekutaj akuzoj malfalse levitaj pro ne-politikaj\nkrimoj aŭ pro agoj kontraŭaj al la celoj kaj principoj de Unuiĝintaj Nacioj.\nArtikolo 15\nĈiu rajtas havi ŝtatanecon.\nAl neniu estu arbitre forprenita la ŝtataneco, nek rifuzita la rajto ŝanĝi sian ŝtatanecon.\nArtikolo 16\nPlenaĝaj viroj kaj virinoj, sen ia ajn limigo pro raso, nacieco aŭ religio, rajtas edziĝi kaj\nfondi familion. Iliaj rajtoj estas egalaj koncerne la geedziĝon, dum la geedzeco kaj koncerne\neksedziĝon.\nGeedziĝo okazu sole laŭ libera kaj plena konsento de la geedziĝontoj.\nLa familio estas la natura kaj fundamenta grupunuo de la socio, kaj ĝi rajtas ricevi protekton\nde la socio kaj de la Ŝtato.\nArtikolo 17\nĈiu rajtas proprieti havaĵon, kaj sola kaj en asociiĝo kun aliaj.\nAl neniu estu arbitre forprenita lia proprieto.\nArtikolo 18\nĈiu havas la rajton je libereco de penso, konscienco kaj religio; tiu ĉi rajto inkluzivas la\nliberecon ŝanĝi sian religion aŭ kredon, kaj liberecon manifesti, ĉu sola ĉu kune kun aliaj, ĉu\npublike ĉu private, sian religion aŭ kredon per instruado, praktikado, adorado kaj observado."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "61a4f03416518a10b740fe64ef248954",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artikolo 19\nĈiu havas la rajton je libereco de opinio kaj esprimado; ĉi tiu rajto inkluzivas la liberecon\nhavi opiniojn sen intervenoj de aliaj, kaj la rajton peti, ricevi kaj havigi informojn kaj\nideojn per kiu ajn rimedo kaj senkonsidere pri la landlimoj.\nArtikolo 20\nĈiu havas la rajton je libereco de pacema kunvenado kaj asociiĝo.\nNeniu estu devigita aparteni al asocio.\nArtikolo 21\nĈiu homo rajtas partopreni la regadon de sia lando, aŭ rekte aŭ pere de libere elektitaj\nreprezentantoj.\nĈiu rajtas je egala aliro al publika servo en sia lando.\nLa volo de la popolo estu la bazo de la aŭtoritato de la registaro; tiu volo estu esprimata per\nregulaj kaj aŭtentikaj elektoj, kiuj okazu per universala kaj egala balotrajto, kaj per sekreta\nvoĉdono aŭ ekvivalentaj liberaj voĉdonaj proceduroj.\nArtikolo 22\nĈiu, kiel membro de la socio, havas rajton je socia sekureco kaj povas postuli la realigon, per\nnaciaj klopodoj kaj internacia kunlaboro, kaj konforme al la organizo kaj disponeblaj rimedoj\nde ĉiu Ŝtato, de tiuj ekonomiaj, sociaj kaj kulturaj rajtoj, kiuj estas nepre necesaj por lia\ndigno kaj por la libera disvolviĝo de lia personeco.\nArtikolo 23\nĈiu havas rajton je laboro, je libera elekto de sia okupo, je justaj kaj favoraj laborkondiĉoj\nkaj je protekto kontraŭ senlaboreco.\nĈiu, sen ia ajn diskriminacio, rajtas ricevi egalan salajron pro egala laboro.\nĈiu, kiu laboras, rajtas ricevi justan kaj favoran kompenson, kiu certigu por li mem kaj por\nlia familio ekziston konforman al homa digno, kaj kiun suplementu, laŭnecese, aliaj rimedoj de\nsocia protekto.\nĈiu rajtas formi kaj aliĝi sindikatojn por protekto de siaj interesoj.\nArtikolo 24\nĈiu havas rajton je ripozo kaj libertempo, inkluzive racian limigon de la laborhoroj kaj\nperiodajn feriojn kun salajro.\nArtikolo 25\nĈiu havas rajton je vivnivelo adekvata por la sano kaj bonfarto de si mem kaj de sia familio,\ninkluzive de nutraĵo, vestaĵoj, loĝejo kaj medicina prizorgo kaj necesaj sociaj servoj, kaj la\nrajton je sekureco en okazo de senlaboreco, malsano, malkapablo, vidvineco, maljuneco aŭ alia\nperdo de la vivrimedoj pro cirkonstancoj ekster sia povo.\nPatrineco kaj infaneco rajtigas al specialaj prizorgoj kaj helpo. Ĉiuj infanoj, egale ĉu ili\nnaskiĝis en aŭ ekster geedzeco, ricevu saman socian protekton.\nArtikolo 26\nĈiu havas rajton je edukiĝo. La edukado estu senpaga, almenaŭ en la elementa kaj fundamenta\nstadioj. La elementa edukado estu deviga. La teknika kaj porprofesia edukado estu ĝenerale\nakirebla, kaj pli alta edukado estu egale akirebla por ĉiuj laŭ ties meritoj.\nEdukado celu la plenan disvolvon de la homa personeco kaj plifortigon de la respekto al la\nhomaj rajtoj kaj fundamentaj liberecoj. Ĝi kreskigu komprenon, toleron kaj amikecon inter ĉiuj\nnacioj, rasaj aŭ religiaj grupoj, kaj antaŭenigu la agadon de Unuiĝintaj Nacioj por konservo de\npaco.\nGepatroj havas unuavican rajton elekti la specon de la edukado, kiun ricevu iliaj infanoj.\nArtikolo 27\nĈiu rajtas libere partopreni la kulturan vivon de la komunumo, ĝui la artojn kaj partopreni\nsciencan progreson kaj ĝiajn fruktojn."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "e22dc05d14edec9e76612e1284f79408",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ĉiu havas rajton je protekto de la moralaj kaj materialaj interesoj rezultantaj el eventualaj\nsciencaj, literaturaj aŭ artaj produktaĵoj, kiujn li aŭtoris.\nArtikolo 28\nĈiu havas rajton je socia kaj internacia organizo, en kiu la rajtoj kaj liberecoj difinitaj en\nĉi tiu Deklaracio povas esti plene realigitaj.\nArtikolo 29\nĈiu havas devojn al la komunumo, en kiu, sole, estas ebla la libera kaj plena disvolviĝo de lia\npersoneco.\nEn la uzado de siaj rajtoj kaj liberecoj, ĉiu estu subigita sole al tiuj limigoj, kiuj estas\njure difinitaj ekskluzive kun la celo certigi adekvatan rekonon kaj respekton por la rajtoj kaj\nliberecoj de aliaj kaj por konformiĝi al justaj postuloj de moralo, publika ordo kaj ĝenerala\nbonfarto en demokrata socio.\nTiuj ĉi rajtoj kaj liberecoj estas en neniu okazo efektivigeblaj kontraŭe al la celoj kaj\nprincipoj de Unuiĝintaj Nacioj.\nArtikolo 30\nNenio en ĉi tiu Deklaracio estu interpretita kiel implico, ke iu ajn Ŝtato, grupo aŭ persono\niel ajn rajtas entrepreni ian ajn agadon aŭ plenumi ian ajn agon, kiu celus detrui kiun ajn el\nla rajtoj kaj liberecoj ĉi-ene difinitaj."
        }
    }
}
