{
    "MetaData": {
        "Author": null,
        "Creation_Date": 1581467977,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "53c38c12edea130ee3f3831ad028feb0",
            "Index": 0,
            "Label": "1",
            "Size": [
                595.0,
                842.0
            ],
            "Text": "Universala Deklaracio de Homaj Rajtoj\nAdoptita kaj proklamita de Rezolucio 217 A (III) de la Ĝenerala Asembleo, 10an de\ndecembro 1948\nAntaŭkonsideroj\nPro tio, ke agnosko de la esenca digno kaj de la egalaj kaj nefordoneblaj rajtoj de\nĉiuj membroj de la homara familio estas la fundamento de libero, justo kaj paco en la\nmondo,\nPro tio, ke malagnosko kaj malestimo de la homaj rajtoj rezultigis barbarajn agojn,\nkiuj forte ofendis la konsciencon de la homaro, kaj ke la efektiviĝo de tia mondo, en\nkiu la homoj ĝuos liberecon de parolo kaj de kredo kaj liberiĝon el timo kaj bezono,\nestas proklamita kiel la plej alta aspiro de ordinaraj homoj,\nPro tio, ke nepre necesas, se la homoj ne estu devigitaj, sen alia elektebla vojo,\nribeli kontraŭ tiranismo kaj subpremo, ke la homaj rajtoj estu protektataj de la leĝo,\nPro tio, ke nepre necesas evoluigi amikajn rilatojn inter la nacioj,\nPro tio, ke la popoloj de Unuiĝintaj Nacioj en la Ĉarto reasertis sian firman kredon je\nla fundamentaj homaj rajtoj, je la digno kaj valoro de la homa personeco kaj je la\negalaj rajtoj de viroj kaj virinoj, kaj firme decidis antaŭenigi socian progreson kaj\npli altnivelan vivon en pli granda libereco,\nPro tio, ke la Ŝtatoj-Membroj sin devigis atingi, en kunlaboro kun Unuiĝintaj Nacioj,\nla antaŭenigon de universala respekto al kaj observado de la homaj rajtoj kaj\nfundamentaj liberecoj,\nPro tio, ke komuna kompreno pri tiuj ĉi rajtoj kaj liberecoj estas esence grava por\nplena realigo de tiu sindevigo,\nTial, nun,\nLa Ĝenerala Asembleo,\nProklamas tiun ĉi Universalan Deklaracion de Homaj Rajtoj kiel komunan celon de atingo\npor ĉiuj popoloj kaj ĉiuj nacioj, por tio, ke ĉiu individuo kaj ĉiu organo de la socio,\nkonstante atentante ĉi tiun Deklaracion, per instruado kaj edukado strebu al respektigo\nde tiuj ĉi rajtoj kaj liberecoj, kaj per laŭgradaj paŝoj naciaj kaj internaciaj certigu\nilian universalan kaj efektivan agnoskon kaj observadon, same tiel inter la popoloj de\nla Ŝtatoj-Membroj mem, kiel inter la popoloj de teritorioj sub ilia jurisdikcio.\nArtikolo 1\nĈiuj homoj estas denaske liberaj kaj egalaj laŭ digno kaj rajtoj. Ili posedas racion\nkaj konsciencon, kaj devus konduti unu al alia en spirito de frateco.\nArtikolo 2\nĈiuj rajtoj kaj liberecoj difinitaj en tiu ĉi Deklaracio validas same por ĉiuj homoj,\nsen kia ajn diferencigo, ĉu laŭ raso, haŭtkoloro, sekso, lingvo, religio, politika aŭ\nalia opinio, nacia aŭ socia deveno, posedaĵoj, naskiĝo aŭ alia stato.\nPlie, nenia diferencigo estu farata surbaze de la politika, jurisdikcia aŭ internacia"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "cd588fe3a1922f8103bca8b60b026599",
            "Index": 1,
            "Label": "2",
            "Size": [
                595.0,
                842.0
            ],
            "Text": "pozicio de la lando aŭ teritorio, al kiu apartenas la koncerna persono, senkonsidere ĉu\nĝi estas sendependa, sub kuratoreco, ne-sinreganta aŭ sub kia ajn alia limigo de la\nsuvereneco.\nArtikolo 3\nĈiu havas la rajtojn je vivo, libereco kaj persona sekureco.\nArtikolo 4\nNeniu estu tenata en sklaveco aŭ servuteco; sklaveco kaj sklavkomerco estu\nmalpermesitaj en ĉiuj siaj formoj.\nArtikolo 5\nNeniu suferu torturon aŭ kruelan, nehoman aŭ sendignigan traktadon aŭ punon.\nArtikolo 6\nĈiu rajtas esti ĉie agnoskita jure kiel persono.\nArtikolo 7\nĈiuj homoj estas jure egalaj, kaj rajtas sen diskriminacio al egala jura protekto.\nĈiuj rajtas ricevi egalan protekton kontraŭ kia ajn diskriminacio, kiu kontraŭas tiun\nĉi Deklaracion, kaj kontraŭ kia ajn instigo al tia diskriminacio.\nArtikolo 8\nĈiu rajtas ricevi de la kompetentaj naciaj tribunaloj efikan riparon pro agoj, kiuj\nkontraŭas la fundamentajn rajtojn, kiujn li havas laŭ la konstitucio aŭ la leĝoj.\nArtikolo 9\nNeniu suferu arbitrajn areston, malliberigon aŭ ekzilon.\nArtikolo 10\nĈiu en plena egaleco rajtas je justa kaj publika proceso antaŭ sendependa kaj senpartia\ntribunalo, por prijuĝo de liaj rajtoj kaj devoj kaj de kiu ajn kriminala akuzo kontraŭ\nli.\nArtikolo 11\nĈiu akuzita pro punebla faro rajtas, ke oni supozu lin senkulpa, ĝis oni pruvos laŭleĝe\nlian kulpon en publika proceso, en kiu li ricevis ĉiujn garantiojn necesajn por sia\ndefendo.\nNeniu estu konsiderata krimkulpa pro kia ajn ago aŭ neago, kiu ne konsistigis puneblan\nfaron, laŭ nacia aŭ internacia juro, en la tempo, kiam ĝi estis farita. Same tiel, ne\nestu aljuĝita pli severa puno ol tiu, kiu estis aplikebla en la tempo, kiam la punebla\nfaro estis plenumita.\nArtikolo 12\nNeniu suferu arbitrajn intervenojn en sian privatecon, familion, hejmon aŭ\nkorespondadon, nek atakojn kontraŭ sia honoro aŭ reputacio. Ĉiu rajtas ricevi juran"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "33c5ea8d0f181e957155a7a996f16ac4",
            "Index": 2,
            "Label": "3",
            "Size": [
                595.0,
                842.0
            ],
            "Text": "protekton kontraŭ tiaj intervenoj aŭ atakoj.\nArtikolo 13\nĈiu havas la rajton libere moviĝi kaj loĝi interne de la limoj de kiu ajn ŝtato.\nĈiu rajtas eliri el kiu ajn lando, inkluzive la propran, kaj reveni en sian landon.\nArtikolo 14\nĈiu rajtas peti kaj ricevi en aliaj landoj azilon kontraŭ persekuto.\nTiu rajto ne estas alvokebla en kazoj de persekutaj akuzoj malfalse levitaj pro ne-\npolitikaj krimoj aŭ pro agoj kontraŭaj al la celoj kaj principoj de Unuiĝintaj Nacioj.\nArtikolo 15\nĈiu rajtas havi ŝtatanecon.\nAl neniu estu arbitre forprenita la ŝtataneco, nek rifuzita la rajto ŝanĝi sian\nŝtatanecon.\nArtikolo 16\nPlenaĝaj viroj kaj virinoj, sen ia ajn limigo pro raso, nacieco aŭ religio, rajtas\nedziĝi kaj fondi familion. Iliaj rajtoj estas egalaj koncerne la geedziĝon, dum la\ngeedzeco kaj koncerne eksedziĝon.\nGeedziĝo okazu sole laŭ libera kaj plena konsento de la geedziĝontoj.\nLa familio estas la natura kaj fundamenta grupunuo de la socio, kaj ĝi rajtas ricevi\nprotekton de la socio kaj de la Ŝtato.\nArtikolo 17\nĈiu rajtas proprieti havaĵon, kaj sola kaj en asociiĝo kun aliaj.\nAl neniu estu arbitre forprenita lia proprieto.\nArtikolo 18\nĈiu havas la rajton je libereco de penso, konscienco kaj religio; tiu ĉi rajto\ninkluzivas la liberecon ŝanĝi sian religion aŭ kredon, kaj liberecon manifesti, ĉu sola\nĉu kune kun aliaj, ĉu publike ĉu private, sian religion aŭ kredon per instruado,\npraktikado, adorado kaj observado.\nArtikolo 19\nĈiu havas la rajton je libereco de opinio kaj esprimado; ĉi tiu rajto inkluzivas la\nliberecon havi opiniojn sen intervenoj de aliaj, kaj la rajton peti, ricevi kaj havigi\ninformojn kaj ideojn per kiu ajn rimedo kaj senkonsidere pri la landlimoj.\nArtikolo 20\nĈiu havas la rajton je libereco de pacema kunvenado kaj asociiĝo.\nNeniu estu devigita aparteni al asocio."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fd406902d7a9e3d359ab418743c64849",
            "Index": 3,
            "Label": "4",
            "Size": [
                595.0,
                842.0
            ],
            "Text": "Artikolo 21\nĈiu homo rajtas partopreni la regadon de sia lando, aŭ rekte aŭ pere de libere\nelektitaj reprezentantoj.\nĈiu rajtas je egala aliro al publika servo en sia lando.\nLa volo de la popolo estu la bazo de la aŭtoritato de la registaro; tiu volo estu\nesprimata per regulaj kaj aŭtentikaj elektoj, kiuj okazu per universala kaj egala\nbalotrajto, kaj per sekreta voĉdono aŭ ekvivalentaj liberaj voĉdonaj proceduroj.\nArtikolo 22\nĈiu, kiel membro de la socio, havas rajton je socia sekureco kaj povas postuli la\nrealigon, per naciaj klopodoj kaj internacia kunlaboro, kaj konforme al la organizo kaj\ndisponeblaj rimedoj de ĉiu Ŝtato, de tiuj ekonomiaj, sociaj kaj kulturaj rajtoj, kiuj\nestas nepre necesaj por lia digno kaj por la libera disvolviĝo de lia personeco.\nArtikolo 23\nĈiu havas rajton je laboro, je libera elekto de sia okupo, je justaj kaj favoraj\nlaborkondiĉoj kaj je protekto kontraŭ senlaboreco.\nĈiu, sen ia ajn diskriminacio, rajtas ricevi egalan salajron pro egala laboro.\nĈiu, kiu laboras, rajtas ricevi justan kaj favoran kompenson, kiu certigu por li mem\nkaj por lia familio ekziston konforman al homa digno, kaj kiun suplementu, laŭnecese,\naliaj rimedoj de socia protekto.\nĈiu rajtas formi kaj aliĝi sindikatojn por protekto de siaj interesoj.\nArtikolo 24\nĈiu havas rajton je ripozo kaj libertempo, inkluzive racian limigon de la laborhoroj\nkaj periodajn feriojn kun salajro.\nArtikolo 25\nĈiu havas rajton je vivnivelo adekvata por la sano kaj bonfarto de si mem kaj de sia\nfamilio, inkluzive de nutraĵo, vestaĵoj, loĝejo kaj medicina prizorgo kaj necesaj sociaj\nservoj, kaj la rajton je sekureco en okazo de senlaboreco, malsano, malkapablo,\nvidvineco, maljuneco aŭ alia perdo de la vivrimedoj pro cirkonstancoj ekster sia povo.\nPatrineco kaj infaneco rajtigas al specialaj prizorgoj kaj helpo. Ĉiuj infanoj, egale\nĉu ili naskiĝis en aŭ ekster geedzeco, ricevu saman socian protekton.\nArtikolo 26\nĈiu havas rajton je edukiĝo. La edukado estu senpaga, almenaŭ en la elementa kaj\nfundamenta stadioj. La elementa edukado estu deviga. La teknika kaj porprofesia edukado\nestu ĝenerale akirebla, kaj pli alta edukado estu egale akirebla por ĉiuj laŭ ties\nmeritoj.\nEdukado celu la plenan disvolvon de la homa personeco kaj plifortigon de la respekto al\nla homaj rajtoj kaj fundamentaj liberecoj. Ĝi kreskigu komprenon, toleron kaj amikecon\ninter ĉiuj nacioj, rasaj aŭ religiaj grupoj, kaj antaŭenigu la agadon de Unuiĝintaj\nNacioj por konservo de paco."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "e119dcec4bb31daaebad3679bc1d27e0",
            "Index": 4,
            "Label": "5",
            "Size": [
                595.0,
                842.0
            ],
            "Text": "Gepatroj havas unuavican rajton elekti la specon de la edukado, kiun ricevu iliaj\ninfanoj.\nArtikolo 27\nĈiu rajtas libere partopreni la kulturan vivon de la komunumo, ĝui la artojn kaj\npartopreni sciencan progreson kaj ĝiajn fruktojn.\nĈiu havas rajton je protekto de la moralaj kaj materialaj interesoj rezultantaj el\neventualaj sciencaj, literaturaj aŭ artaj produktaĵoj, kiujn li aŭtoris.\nArtikolo 28\nĈiu havas rajton je socia kaj internacia organizo, en kiu la rajtoj kaj liberecoj\ndifinitaj en ĉi tiu Deklaracio povas esti plene realigitaj.\nArtikolo 29\nĈiu havas devojn al la komunumo, en kiu, sole, estas ebla la libera kaj plena\ndisvolviĝo de lia personeco.\nEn la uzado de siaj rajtoj kaj liberecoj, ĉiu estu subigita sole al tiuj limigoj, kiuj\nestas jure difinitaj ekskluzive kun la celo certigi adekvatan rekonon kaj respekton por\nla rajtoj kaj liberecoj de aliaj kaj por konformiĝi al justaj postuloj de moralo,\npublika ordo kaj ĝenerala bonfarto en demokrata socio.\nTiuj ĉi rajtoj kaj liberecoj estas en neniu okazo efektivigeblaj kontraŭe al la celoj\nkaj principoj de Unuiĝintaj Nacioj.\nArtikolo 30\nNenio en ĉi tiu Deklaracio estu interpretita kiel implico, ke iu ajn Ŝtato, grupo aŭ\npersono iel ajn rajtas entrepreni ian ajn agadon aŭ plenumi ian ajn agon, kiu celus\ndetrui kiun ajn el la rajtoj kaj liberecoj ĉi-ene difinitaj."
        }
    }
}
