{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467964,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Universala Deklaracio de Homaj Rajtoj\nAdoptita kaj proklamita de Rezolucio 217 A (III) de la \u011cenerala Asembleo, 10an de decembro 1948\nAnta\u016dkonsideroj\nPro tio, ke agnosko de la esenca digno kaj de la egalaj kaj nefordoneblaj rajtoj de \u0109iuj membroj de la homara\nfamilio estas la fundamento de libero, justo kaj paco en la mondo,\nPro tio, ke malagnosko kaj malestimo de la homaj rajtoj rezultigis barbarajn agojn, kiuj forte ofendis la\nkonsciencon de la homaro, kaj ke la efektivi\u011do de tia mondo, en kiu la homoj \u011duos liberecon de parolo kaj de kredo\nkaj liberi\u011don el timo kaj bezono, estas proklamita kiel la plej alta aspiro de ordinaraj homoj,\nPro tio, ke nepre necesas, se la homoj ne estu devigitaj, sen alia elektebla vojo, ribeli kontra\u016d tiranismo kaj\nsubpremo, ke la homaj rajtoj estu protektataj de la le\u011do,\nPro tio, ke nepre necesas evoluigi amikajn rilatojn inter la nacioj,\nPro tio, ke la popoloj de Unui\u011dintaj Nacioj en la \u0108arto reasertis sian firman kredon je la fundamentaj homaj\nrajtoj, je la digno kaj valoro de la homa personeco kaj je la egalaj rajtoj de viroj kaj virinoj, kaj firme\ndecidis anta\u016denigi socian progreson kaj pli altnivelan vivon en pli granda libereco,\nPro tio, ke la \u015ctatoj-Membroj sin devigis atingi, en kunlaboro kun Unui\u011dintaj Nacioj, la anta\u016denigon de universala\nrespekto al kaj observado de la homaj rajtoj kaj fundamentaj liberecoj,\nPro tio, ke komuna kompreno pri tiuj \u0109i rajtoj kaj liberecoj estas esence grava por plena realigo de tiu\nsindevigo,\nTial, nun,\nLa \u011cenerala Asembleo,\nProklamas tiun \u0109i Universalan Deklaracion de Homaj Rajtoj kiel komunan celon de atingo por \u0109iuj popoloj kaj \u0109iuj\nnacioj, por tio, ke \u0109iu individuo kaj \u0109iu organo de la socio, konstante atentante \u0109i tiun Deklaracion, per\ninstruado kaj edukado strebu al respektigo de tiuj \u0109i rajtoj kaj liberecoj, kaj per la\u016dgradaj pa\u015doj naciaj kaj\ninternaciaj certigu ilian universalan kaj efektivan agnoskon kaj observadon, same tiel inter la popoloj de la\n\u015ctatoj-Membroj mem, kiel inter la popoloj de teritorioj sub ilia jurisdikcio.\nArtikolo 1\n\u0108iuj homoj estas denaske liberaj kaj egalaj la\u016d digno kaj rajtoj. Ili posedas racion kaj konsciencon, kaj devus\nkonduti unu al alia en spirito de frateco.\nArtikolo 2\n\u0108iuj rajtoj kaj liberecoj difinitaj en tiu \u0109i Deklaracio validas same por \u0109iuj homoj, sen kia ajn diferencigo, \u0109u\nla\u016d raso, ha\u016dtkoloro, sekso, lingvo, religio, politika a\u016d alia opinio, nacia a\u016d socia deveno, poseda\u0135oj, naski\u011do a\u016d\nalia stato.\nPlie, nenia diferencigo estu farata surbaze de la politika, jurisdikcia a\u016d internacia pozicio de la lando a\u016d\nteritorio, al kiu apartenas la koncerna persono, senkonsidere \u0109u \u011di estas sendependa, sub kuratoreco, ne-\nsinreganta a\u016d sub kia ajn alia limigo de la suvereneco.\nArtikolo 3\n\u0108iu havas la rajtojn je vivo, libereco kaj persona sekureco.\nArtikolo 4\nNeniu estu tenata en sklaveco a\u016d servuteco; sklaveco kaj sklavkomerco estu malpermesitaj en \u0109iuj siaj formoj.\nArtikolo 5\nNeniu suferu torturon a\u016d kruelan, nehoman a\u016d sendignigan traktadon a\u016d punon.\nArtikolo 6\n\u0108iu rajtas esti \u0109ie agnoskita jure kiel persono.\nArtikolo 7\n\u0108iuj homoj estas jure egalaj, kaj rajtas sen diskriminacio al egala jura protekto. \u0108iuj rajtas ricevi egalan\nprotekton kontra\u016d kia ajn diskriminacio, kiu kontra\u016das tiun \u0109i Deklaracion, kaj kontra\u016d kia ajn instigo al tia\ndiskriminacio.\nArtikolo 8\n\u0108iu rajtas ricevi de la kompetentaj naciaj tribunaloj efikan riparon pro agoj, kiuj kontra\u016das la fundamentajn\nrajtojn, kiujn li havas la\u016d la konstitucio a\u016d la le\u011doj.\nArtikolo 9",
            "Image": "3e9f8c3ab76deddaf906d3127af670dd"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Neniu suferu arbitrajn areston, malliberigon a\u016d ekzilon.\nArtikolo 10\n\u0108iu en plena egaleco rajtas je justa kaj publika proceso anta\u016d sendependa kaj senpartia tribunalo, por priju\u011do de\nliaj rajtoj kaj devoj kaj de kiu ajn kriminala akuzo kontra\u016d li.\nArtikolo 11\n\u0108iu akuzita pro punebla faro rajtas, ke oni supozu lin senkulpa, \u011dis oni pruvos la\u016dle\u011de lian kulpon en publika\nproceso, en kiu li ricevis \u0109iujn garantiojn necesajn por sia defendo.\nNeniu estu konsiderata krimkulpa pro kia ajn ago a\u016d neago, kiu ne konsistigis puneblan faron, la\u016d nacia a\u016d\ninternacia juro, en la tempo, kiam \u011di estis farita. Same tiel, ne estu alju\u011dita pli severa puno ol tiu, kiu estis\naplikebla en la tempo, kiam la punebla faro estis plenumita.\nArtikolo 12\nNeniu suferu arbitrajn intervenojn en sian privatecon, familion, hejmon a\u016d korespondadon, nek atakojn kontra\u016d sia\nhonoro a\u016d reputacio. \u0108iu rajtas ricevi juran protekton kontra\u016d tiaj intervenoj a\u016d atakoj.\nArtikolo 13\n\u0108iu havas la rajton libere movi\u011di kaj lo\u011di interne de la limoj de kiu ajn \u015dtato.\n\u0108iu rajtas eliri el kiu ajn lando, inkluzive la propran, kaj reveni en sian landon.\nArtikolo 14\n\u0108iu rajtas peti kaj ricevi en aliaj landoj azilon kontra\u016d persekuto.\nTiu rajto ne estas alvokebla en kazoj de persekutaj akuzoj malfalse levitaj pro ne-politikaj krimoj a\u016d pro agoj\nkontra\u016daj al la celoj kaj principoj de Unui\u011dintaj Nacioj.\nArtikolo 15\n\u0108iu rajtas havi \u015dtatanecon.\nAl neniu estu arbitre forprenita la \u015dtataneco, nek rifuzita la rajto \u015dan\u011di sian \u015dtatanecon.\nArtikolo 16\nPlena\u011daj viroj kaj virinoj, sen ia ajn limigo pro raso, nacieco a\u016d religio, rajtas edzi\u011di kaj fondi familion.\nIliaj rajtoj estas egalaj koncerne la geedzi\u011don, dum la geedzeco kaj koncerne eksedzi\u011don.\nGeedzi\u011do okazu sole la\u016d libera kaj plena konsento de la geedzi\u011dontoj.\nLa familio estas la natura kaj fundamenta grupunuo de la socio, kaj \u011di rajtas ricevi protekton de la socio kaj de\nla \u015ctato.\nArtikolo 17\n\u0108iu rajtas proprieti hava\u0135on, kaj sola kaj en asocii\u011do kun aliaj.\nAl neniu estu arbitre forprenita lia proprieto.\nArtikolo 18\n\u0108iu havas la rajton je libereco de penso, konscienco kaj religio; tiu \u0109i rajto inkluzivas la liberecon \u015dan\u011di sian\nreligion a\u016d kredon, kaj liberecon manifesti, \u0109u sola \u0109u kune kun aliaj, \u0109u publike \u0109u private, sian religion a\u016d\nkredon per instruado, praktikado, adorado kaj observado.\nArtikolo 19\n\u0108iu havas la rajton je libereco de opinio kaj esprimado; \u0109i tiu rajto inkluzivas la liberecon havi opiniojn sen\nintervenoj de aliaj, kaj la rajton peti, ricevi kaj havigi informojn kaj ideojn per kiu ajn rimedo kaj\nsenkonsidere pri la landlimoj.\nArtikolo 20\n\u0108iu havas la rajton je libereco de pacema kunvenado kaj asocii\u011do.\nNeniu estu devigita aparteni al asocio.\nArtikolo 21\n\u0108iu homo rajtas partopreni la regadon de sia lando, a\u016d rekte a\u016d pere de libere elektitaj reprezentantoj.\n\u0108iu rajtas je egala aliro al publika servo en sia lando.\nLa volo de la popolo estu la bazo de la a\u016dtoritato de la registaro; tiu volo estu esprimata per regulaj kaj",
            "Image": "4778fc0aa66bf6c87cf0e2809b1f24f1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "a\u016dtentikaj elektoj, kiuj okazu per universala kaj egala balotrajto, kaj per sekreta vo\u0109dono a\u016d ekvivalentaj\nliberaj vo\u0109donaj proceduroj.\nArtikolo 22\n\u0108iu, kiel membro de la socio, havas rajton je socia sekureco kaj povas postuli la realigon, per naciaj klopodoj\nkaj internacia kunlaboro, kaj konforme al la organizo kaj disponeblaj rimedoj de \u0109iu \u015ctato, de tiuj ekonomiaj,\nsociaj kaj kulturaj rajtoj, kiuj estas nepre necesaj por lia digno kaj por la libera disvolvi\u011do de lia personeco.\nArtikolo 23\n\u0108iu havas rajton je laboro, je libera elekto de sia okupo, je justaj kaj favoraj laborkondi\u0109oj kaj je protekto\nkontra\u016d senlaboreco.\n\u0108iu, sen ia ajn diskriminacio, rajtas ricevi egalan salajron pro egala laboro.\n\u0108iu, kiu laboras, rajtas ricevi justan kaj favoran kompenson, kiu certigu por li mem kaj por lia familio ekziston\nkonforman al homa digno, kaj kiun suplementu, la\u016dnecese, aliaj rimedoj de socia protekto.\n\u0108iu rajtas formi kaj ali\u011di sindikatojn por protekto de siaj interesoj.\nArtikolo 24\n\u0108iu havas rajton je ripozo kaj libertempo, inkluzive racian limigon de la laborhoroj kaj periodajn feriojn kun\nsalajro.\nArtikolo 25\n\u0108iu havas rajton je vivnivelo adekvata por la sano kaj bonfarto de si mem kaj de sia familio, inkluzive de\nnutra\u0135o, vesta\u0135oj, lo\u011dejo kaj medicina prizorgo kaj necesaj sociaj servoj, kaj la rajton je sekureco en okazo de\nsenlaboreco, malsano, malkapablo, vidvineco, maljuneco a\u016d alia perdo de la vivrimedoj pro cirkonstancoj ekster sia\npovo.\nPatrineco kaj infaneco rajtigas al specialaj prizorgoj kaj helpo. \u0108iuj infanoj, egale \u0109u ili naski\u011dis en a\u016d ekster\ngeedzeco, ricevu saman socian protekton.\nArtikolo 26\n\u0108iu havas rajton je eduki\u011do. La edukado estu senpaga, almena\u016d en la elementa kaj fundamenta stadioj. La elementa\nedukado estu deviga. La teknika kaj porprofesia edukado estu \u011denerale akirebla, kaj pli alta edukado estu egale\nakirebla por \u0109iuj la\u016d ties meritoj.\nEdukado celu la plenan disvolvon de la homa personeco kaj plifortigon de la respekto al la homaj rajtoj kaj\nfundamentaj liberecoj. \u011ci kreskigu komprenon, toleron kaj amikecon inter \u0109iuj nacioj, rasaj a\u016d religiaj grupoj,\nkaj anta\u016denigu la agadon de Unui\u011dintaj Nacioj por konservo de paco.\nGepatroj havas unuavican rajton elekti la specon de la edukado, kiun ricevu iliaj infanoj.\nArtikolo 27\n\u0108iu rajtas libere partopreni la kulturan vivon de la komunumo, \u011dui la artojn kaj partopreni sciencan progreson kaj\n\u011diajn fruktojn.\n\u0108iu havas rajton je protekto de la moralaj kaj materialaj interesoj rezultantaj el eventualaj sciencaj,\nliteraturaj a\u016d artaj produkta\u0135oj, kiujn li a\u016dtoris.\nArtikolo 28\n\u0108iu havas rajton je socia kaj internacia organizo, en kiu la rajtoj kaj liberecoj difinitaj en \u0109i tiu Deklaracio\npovas esti plene realigitaj.\nArtikolo 29\n\u0108iu havas devojn al la komunumo, en kiu, sole, estas ebla la libera kaj plena disvolvi\u011do de lia personeco.\nEn la uzado de siaj rajtoj kaj liberecoj, \u0109iu estu subigita sole al tiuj limigoj, kiuj estas jure difinitaj\nekskluzive kun la celo certigi adekvatan rekonon kaj respekton por la rajtoj kaj liberecoj de aliaj kaj por\nkonformi\u011di al justaj postuloj de moralo, publika ordo kaj \u011denerala bonfarto en demokrata socio.\nTiuj \u0109i rajtoj kaj liberecoj estas en neniu okazo efektivigeblaj kontra\u016de al la celoj kaj principoj de Unui\u011dintaj\nNacioj.\nArtikolo 30\nNenio en \u0109i tiu Deklaracio estu interpretita kiel implico, ke iu ajn \u015ctato, grupo a\u016d persono iel ajn rajtas\nentrepreni ian ajn agadon a\u016d plenumi ian ajn agon, kiu celus detrui kiun ajn el la rajtoj kaj liberecoj \u0109i-ene\ndifinitaj.",
            "Image": "5afdcab82df8fb3a445f81b697d4887e"
        }
    }
}
