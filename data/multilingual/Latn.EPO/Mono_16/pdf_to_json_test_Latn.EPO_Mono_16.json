{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467885,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Universala Deklaracio de Homaj Rajtoj\nAdoptita kaj proklamita de Rezolucio 217 A (III) de la \u011cenerala\nAsembleo, 10an de decembro 1948\nAnta\u016dkonsideroj\nPro tio, ke agnosko de la esenca digno kaj de la egalaj kaj\nnefordoneblaj rajtoj de \u0109iuj membroj de la homara familio estas la\nfundamento de libero, justo kaj paco en la mondo,\nPro tio, ke malagnosko kaj malestimo de la homaj rajtoj rezultigis\nbarbarajn agojn, kiuj forte ofendis la konsciencon de la homaro, kaj ke\nla efektivi\u011do de tia mondo, en kiu la homoj \u011duos liberecon de parolo kaj\nde kredo kaj liberi\u011don el timo kaj bezono, estas proklamita kiel la plej\nalta aspiro de ordinaraj homoj,\nPro tio, ke nepre necesas, se la homoj ne estu devigitaj, sen alia\nelektebla vojo, ribeli kontra\u016d tiranismo kaj subpremo, ke la homaj\nrajtoj estu protektataj de la le\u011do,\nPro tio, ke nepre necesas evoluigi amikajn rilatojn inter la nacioj,\nPro tio, ke la popoloj de Unui\u011dintaj Nacioj en la \u0108arto reasertis sian\nfirman kredon je la fundamentaj homaj rajtoj, je la digno kaj valoro de\nla homa personeco kaj je la egalaj rajtoj de viroj kaj virinoj, kaj\nfirme decidis anta\u016denigi socian progreson kaj pli altnivelan vivon en\npli granda libereco,\nPro tio, ke la \u015ctatoj-Membroj sin devigis atingi, en kunlaboro kun\nUnui\u011dintaj Nacioj, la anta\u016denigon de universala respekto al kaj\nobservado de la homaj rajtoj kaj fundamentaj liberecoj,\nPro tio, ke komuna kompreno pri tiuj \u0109i rajtoj kaj liberecoj estas\nesence grava por plena realigo de tiu sindevigo,\nTial, nun,\nLa \u011cenerala Asembleo,\nProklamas tiun \u0109i Universalan Deklaracion de Homaj Rajtoj kiel komunan\ncelon de atingo por \u0109iuj popoloj kaj \u0109iuj nacioj, por tio, ke \u0109iu\nindividuo kaj \u0109iu organo de la socio, konstante atentante \u0109i tiun\nDeklaracion, per instruado kaj edukado strebu al respektigo de tiuj \u0109i\nrajtoj kaj liberecoj, kaj per la\u016dgradaj pa\u015doj naciaj kaj internaciaj\ncertigu ilian universalan kaj efektivan agnoskon kaj observadon, same\ntiel inter la popoloj de la \u015ctatoj-Membroj mem, kiel inter la popoloj de\nteritorioj sub ilia jurisdikcio.\nArtikolo 1\n\u0108iuj homoj estas denaske liberaj kaj egalaj la\u016d digno kaj rajtoj. Ili\nposedas racion kaj konsciencon, kaj devus konduti unu al alia en spirito\nde frateco.",
            "Image": "eed13bd3a2a7948173f7677fba115d26"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 2\n\u0108iuj rajtoj kaj liberecoj difinitaj en tiu \u0109i Deklaracio validas same\npor \u0109iuj homoj, sen kia ajn diferencigo, \u0109u la\u016d raso, ha\u016dtkoloro, sekso,\nlingvo, religio, politika a\u016d alia opinio, nacia a\u016d socia deveno,\nposeda\u0135oj, naski\u011do a\u016d alia stato.\nPlie, nenia diferencigo estu farata surbaze de la politika, jurisdikcia\na\u016d internacia pozicio de la lando a\u016d teritorio, al kiu apartenas la\nkoncerna persono, senkonsidere \u0109u \u011di estas sendependa, sub kuratoreco,\nne-sinreganta a\u016d sub kia ajn alia limigo de la suvereneco.\nArtikolo 3\n\u0108iu havas la rajtojn je vivo, libereco kaj persona sekureco.\nArtikolo 4\nNeniu estu tenata en sklaveco a\u016d servuteco; sklaveco kaj sklavkomerco\nestu malpermesitaj en \u0109iuj siaj formoj.\nArtikolo 5\nNeniu suferu torturon a\u016d kruelan, nehoman a\u016d sendignigan traktadon a\u016d\npunon.\nArtikolo 6\n\u0108iu rajtas esti \u0109ie agnoskita jure kiel persono.\nArtikolo 7\n\u0108iuj homoj estas jure egalaj, kaj rajtas sen diskriminacio al egala jura\nprotekto. \u0108iuj rajtas ricevi egalan protekton kontra\u016d kia ajn\ndiskriminacio, kiu kontra\u016das tiun \u0109i Deklaracion, kaj kontra\u016d kia ajn\ninstigo al tia diskriminacio.\nArtikolo 8\n\u0108iu rajtas ricevi de la kompetentaj naciaj tribunaloj efikan riparon pro\nagoj, kiuj kontra\u016das la fundamentajn rajtojn, kiujn li havas la\u016d la\nkonstitucio a\u016d la le\u011doj.\nArtikolo 9\nNeniu suferu arbitrajn areston, malliberigon a\u016d ekzilon.\nArtikolo 10\n\u0108iu en plena egaleco rajtas je justa kaj publika proceso anta\u016d\nsendependa kaj senpartia tribunalo, por priju\u011do de liaj rajtoj kaj devoj\nkaj de kiu ajn kriminala akuzo kontra\u016d li.\nArtikolo 11\n\u0108iu akuzita pro punebla faro rajtas, ke oni supozu lin senkulpa, \u011dis oni\npruvos la\u016dle\u011de lian kulpon en publika proceso, en kiu li ricevis \u0109iujn",
            "Image": "56f8882c4087de3c219095b95585d95c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "garantiojn necesajn por sia defendo.\nNeniu estu konsiderata krimkulpa pro kia ajn ago a\u016d neago, kiu ne\nkonsistigis puneblan faron, la\u016d nacia a\u016d internacia juro, en la tempo,\nkiam \u011di estis farita. Same tiel, ne estu alju\u011dita pli severa puno ol\ntiu, kiu estis aplikebla en la tempo, kiam la punebla faro estis\nplenumita.\nArtikolo 12\nNeniu suferu arbitrajn intervenojn en sian privatecon, familion, hejmon\na\u016d korespondadon, nek atakojn kontra\u016d sia honoro a\u016d reputacio. \u0108iu\nrajtas ricevi juran protekton kontra\u016d tiaj intervenoj a\u016d atakoj.\nArtikolo 13\n\u0108iu havas la rajton libere movi\u011di kaj lo\u011di interne de la limoj de kiu\najn \u015dtato.\n\u0108iu rajtas eliri el kiu ajn lando, inkluzive la propran, kaj reveni en\nsian landon.\nArtikolo 14\n\u0108iu rajtas peti kaj ricevi en aliaj landoj azilon kontra\u016d persekuto.\nTiu rajto ne estas alvokebla en kazoj de persekutaj akuzoj malfalse\nlevitaj pro ne-politikaj krimoj a\u016d pro agoj kontra\u016daj al la celoj kaj\nprincipoj de Unui\u011dintaj Nacioj.\nArtikolo 15\n\u0108iu rajtas havi \u015dtatanecon.\nAl neniu estu arbitre forprenita la \u015dtataneco, nek rifuzita la rajto\n\u015dan\u011di sian \u015dtatanecon.\nArtikolo 16\nPlena\u011daj viroj kaj virinoj, sen ia ajn limigo pro raso, nacieco a\u016d\nreligio, rajtas edzi\u011di kaj fondi familion. Iliaj rajtoj estas egalaj\nkoncerne la geedzi\u011don, dum la geedzeco kaj koncerne eksedzi\u011don.\nGeedzi\u011do okazu sole la\u016d libera kaj plena konsento de la geedzi\u011dontoj.\nLa familio estas la natura kaj fundamenta grupunuo de la socio, kaj \u011di\nrajtas ricevi protekton de la socio kaj de la \u015ctato.\nArtikolo 17\n\u0108iu rajtas proprieti hava\u0135on, kaj sola kaj en asocii\u011do kun aliaj.\nAl neniu estu arbitre forprenita lia proprieto.\nArtikolo 18\n\u0108iu havas la rajton je libereco de penso, konscienco kaj religio; tiu \u0109i",
            "Image": "06b54f361ff95e18a17cfbba9c5529a3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "rajto inkluzivas la liberecon \u015dan\u011di sian religion a\u016d kredon, kaj\nliberecon manifesti, \u0109u sola \u0109u kune kun aliaj, \u0109u publike \u0109u private,\nsian religion a\u016d kredon per instruado, praktikado, adorado kaj\nobservado.\nArtikolo 19\n\u0108iu havas la rajton je libereco de opinio kaj esprimado; \u0109i tiu rajto\ninkluzivas la liberecon havi opiniojn sen intervenoj de aliaj, kaj la\nrajton peti, ricevi kaj havigi informojn kaj ideojn per kiu ajn rimedo\nkaj senkonsidere pri la landlimoj.\nArtikolo 20\n\u0108iu havas la rajton je libereco de pacema kunvenado kaj asocii\u011do.\nNeniu estu devigita aparteni al asocio.\nArtikolo 21\n\u0108iu homo rajtas partopreni la regadon de sia lando, a\u016d rekte a\u016d pere de\nlibere elektitaj reprezentantoj.\n\u0108iu rajtas je egala aliro al publika servo en sia lando.\nLa volo de la popolo estu la bazo de la a\u016dtoritato de la registaro; tiu\nvolo estu esprimata per regulaj kaj a\u016dtentikaj elektoj, kiuj okazu per\nuniversala kaj egala balotrajto, kaj per sekreta vo\u0109dono a\u016d ekvivalentaj\nliberaj vo\u0109donaj proceduroj.\nArtikolo 22\n\u0108iu, kiel membro de la socio, havas rajton je socia sekureco kaj povas\npostuli la realigon, per naciaj klopodoj kaj internacia kunlaboro, kaj\nkonforme al la organizo kaj disponeblaj rimedoj de \u0109iu \u015ctato, de tiuj\nekonomiaj, sociaj kaj kulturaj rajtoj, kiuj estas nepre necesaj por lia\ndigno kaj por la libera disvolvi\u011do de lia personeco.\nArtikolo 23\n\u0108iu havas rajton je laboro, je libera elekto de sia okupo, je justaj kaj\nfavoraj laborkondi\u0109oj kaj je protekto kontra\u016d senlaboreco.\n\u0108iu, sen ia ajn diskriminacio, rajtas ricevi egalan salajron pro egala\nlaboro.\n\u0108iu, kiu laboras, rajtas ricevi justan kaj favoran kompenson, kiu\ncertigu por li mem kaj por lia familio ekziston konforman al homa digno,\nkaj kiun suplementu, la\u016dnecese, aliaj rimedoj de socia protekto.\n\u0108iu rajtas formi kaj ali\u011di sindikatojn por protekto de siaj interesoj.\nArtikolo 24\n\u0108iu havas rajton je ripozo kaj libertempo, inkluzive racian limigon de\nla laborhoroj kaj periodajn feriojn kun salajro.",
            "Image": "8f2bbdbab4e9bcb45e227ab2da47cc07"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 25\n\u0108iu havas rajton je vivnivelo adekvata por la sano kaj bonfarto de si\nmem kaj de sia familio, inkluzive de nutra\u0135o, vesta\u0135oj, lo\u011dejo kaj\nmedicina prizorgo kaj necesaj sociaj servoj, kaj la rajton je sekureco\nen okazo de senlaboreco, malsano, malkapablo, vidvineco, maljuneco a\u016d\nalia perdo de la vivrimedoj pro cirkonstancoj ekster sia povo.\nPatrineco kaj infaneco rajtigas al specialaj prizorgoj kaj helpo. \u0108iuj\ninfanoj, egale \u0109u ili naski\u011dis en a\u016d ekster geedzeco, ricevu saman\nsocian protekton.\nArtikolo 26\n\u0108iu havas rajton je eduki\u011do. La edukado estu senpaga, almena\u016d en la\nelementa kaj fundamenta stadioj. La elementa edukado estu deviga. La\nteknika kaj porprofesia edukado estu \u011denerale akirebla, kaj pli alta\nedukado estu egale akirebla por \u0109iuj la\u016d ties meritoj.\nEdukado celu la plenan disvolvon de la homa personeco kaj plifortigon de\nla respekto al la homaj rajtoj kaj fundamentaj liberecoj. \u011ci kreskigu\nkomprenon, toleron kaj amikecon inter \u0109iuj nacioj, rasaj a\u016d religiaj\ngrupoj, kaj anta\u016denigu la agadon de Unui\u011dintaj Nacioj por konservo de\npaco.\nGepatroj havas unuavican rajton elekti la specon de la edukado, kiun\nricevu iliaj infanoj.\nArtikolo 27\n\u0108iu rajtas libere partopreni la kulturan vivon de la komunumo, \u011dui la\nartojn kaj partopreni sciencan progreson kaj \u011diajn fruktojn.\n\u0108iu havas rajton je protekto de la moralaj kaj materialaj interesoj\nrezultantaj el eventualaj sciencaj, literaturaj a\u016d artaj produkta\u0135oj,\nkiujn li a\u016dtoris.\nArtikolo 28\n\u0108iu havas rajton je socia kaj internacia organizo, en kiu la rajtoj kaj\nliberecoj difinitaj en \u0109i tiu Deklaracio povas esti plene realigitaj.\nArtikolo 29\n\u0108iu havas devojn al la komunumo, en kiu, sole, estas ebla la libera kaj\nplena disvolvi\u011do de lia personeco.\nEn la uzado de siaj rajtoj kaj liberecoj, \u0109iu estu subigita sole al tiuj\nlimigoj, kiuj estas jure difinitaj ekskluzive kun la celo certigi\nadekvatan rekonon kaj respekton por la rajtoj kaj liberecoj de aliaj kaj\npor konformi\u011di al justaj postuloj de moralo, publika ordo kaj \u011denerala\nbonfarto en demokrata socio.\nTiuj \u0109i rajtoj kaj liberecoj estas en neniu okazo efektivigeblaj\nkontra\u016de al la celoj kaj principoj de Unui\u011dintaj Nacioj.",
            "Image": "b7d36ca4a3c22d9236470f3e5746da91"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 30\nNenio en \u0109i tiu Deklaracio estu interpretita kiel implico, ke iu ajn\n\u015ctato, grupo a\u016d persono iel ajn rajtas entrepreni ian ajn agadon a\u016d\nplenumi ian ajn agon, kiu celus detrui kiun ajn el la rajtoj kaj\nliberecoj \u0109i-ene difinitaj.",
            "Image": "d1592ed929203923d29a291348ec6210"
        }
    }
}
