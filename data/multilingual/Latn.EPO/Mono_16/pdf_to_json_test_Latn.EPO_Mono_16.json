{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467885,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Universala Deklaracio de Homaj Rajtoj\nAdoptita kaj proklamita de Rezolucio 217 A (III) de la Ĝenerala\nAsembleo, 10an de decembro 1948\nAntaŭkonsideroj\nPro tio, ke agnosko de la esenca digno kaj de la egalaj kaj\nnefordoneblaj rajtoj de ĉiuj membroj de la homara familio estas la\nfundamento de libero, justo kaj paco en la mondo,\nPro tio, ke malagnosko kaj malestimo de la homaj rajtoj rezultigis\nbarbarajn agojn, kiuj forte ofendis la konsciencon de la homaro, kaj ke\nla efektiviĝo de tia mondo, en kiu la homoj ĝuos liberecon de parolo kaj\nde kredo kaj liberiĝon el timo kaj bezono, estas proklamita kiel la plej\nalta aspiro de ordinaraj homoj,\nPro tio, ke nepre necesas, se la homoj ne estu devigitaj, sen alia\nelektebla vojo, ribeli kontraŭ tiranismo kaj subpremo, ke la homaj\nrajtoj estu protektataj de la leĝo,\nPro tio, ke nepre necesas evoluigi amikajn rilatojn inter la nacioj,\nPro tio, ke la popoloj de Unuiĝintaj Nacioj en la Ĉarto reasertis sian\nfirman kredon je la fundamentaj homaj rajtoj, je la digno kaj valoro de\nla homa personeco kaj je la egalaj rajtoj de viroj kaj virinoj, kaj\nfirme decidis antaŭenigi socian progreson kaj pli altnivelan vivon en\npli granda libereco,\nPro tio, ke la Ŝtatoj-Membroj sin devigis atingi, en kunlaboro kun\nUnuiĝintaj Nacioj, la antaŭenigon de universala respekto al kaj\nobservado de la homaj rajtoj kaj fundamentaj liberecoj,\nPro tio, ke komuna kompreno pri tiuj ĉi rajtoj kaj liberecoj estas\nesence grava por plena realigo de tiu sindevigo,\nTial, nun,\nLa Ĝenerala Asembleo,\nProklamas tiun ĉi Universalan Deklaracion de Homaj Rajtoj kiel komunan\ncelon de atingo por ĉiuj popoloj kaj ĉiuj nacioj, por tio, ke ĉiu\nindividuo kaj ĉiu organo de la socio, konstante atentante ĉi tiun\nDeklaracion, per instruado kaj edukado strebu al respektigo de tiuj ĉi\nrajtoj kaj liberecoj, kaj per laŭgradaj paŝoj naciaj kaj internaciaj\ncertigu ilian universalan kaj efektivan agnoskon kaj observadon, same\ntiel inter la popoloj de la Ŝtatoj-Membroj mem, kiel inter la popoloj de\nteritorioj sub ilia jurisdikcio.\nArtikolo 1\nĈiuj homoj estas denaske liberaj kaj egalaj laŭ digno kaj rajtoj. Ili\nposedas racion kaj konsciencon, kaj devus konduti unu al alia en spirito\nde frateco.",
            "Image": "eed13bd3a2a7948173f7677fba115d26"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 2\nĈiuj rajtoj kaj liberecoj difinitaj en tiu ĉi Deklaracio validas same\npor ĉiuj homoj, sen kia ajn diferencigo, ĉu laŭ raso, haŭtkoloro, sekso,\nlingvo, religio, politika aŭ alia opinio, nacia aŭ socia deveno,\nposedaĵoj, naskiĝo aŭ alia stato.\nPlie, nenia diferencigo estu farata surbaze de la politika, jurisdikcia\naŭ internacia pozicio de la lando aŭ teritorio, al kiu apartenas la\nkoncerna persono, senkonsidere ĉu ĝi estas sendependa, sub kuratoreco,\nne-sinreganta aŭ sub kia ajn alia limigo de la suvereneco.\nArtikolo 3\nĈiu havas la rajtojn je vivo, libereco kaj persona sekureco.\nArtikolo 4\nNeniu estu tenata en sklaveco aŭ servuteco; sklaveco kaj sklavkomerco\nestu malpermesitaj en ĉiuj siaj formoj.\nArtikolo 5\nNeniu suferu torturon aŭ kruelan, nehoman aŭ sendignigan traktadon aŭ\npunon.\nArtikolo 6\nĈiu rajtas esti ĉie agnoskita jure kiel persono.\nArtikolo 7\nĈiuj homoj estas jure egalaj, kaj rajtas sen diskriminacio al egala jura\nprotekto. Ĉiuj rajtas ricevi egalan protekton kontraŭ kia ajn\ndiskriminacio, kiu kontraŭas tiun ĉi Deklaracion, kaj kontraŭ kia ajn\ninstigo al tia diskriminacio.\nArtikolo 8\nĈiu rajtas ricevi de la kompetentaj naciaj tribunaloj efikan riparon pro\nagoj, kiuj kontraŭas la fundamentajn rajtojn, kiujn li havas laŭ la\nkonstitucio aŭ la leĝoj.\nArtikolo 9\nNeniu suferu arbitrajn areston, malliberigon aŭ ekzilon.\nArtikolo 10\nĈiu en plena egaleco rajtas je justa kaj publika proceso antaŭ\nsendependa kaj senpartia tribunalo, por prijuĝo de liaj rajtoj kaj devoj\nkaj de kiu ajn kriminala akuzo kontraŭ li.\nArtikolo 11\nĈiu akuzita pro punebla faro rajtas, ke oni supozu lin senkulpa, ĝis oni\npruvos laŭleĝe lian kulpon en publika proceso, en kiu li ricevis ĉiujn",
            "Image": "56f8882c4087de3c219095b95585d95c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "garantiojn necesajn por sia defendo.\nNeniu estu konsiderata krimkulpa pro kia ajn ago aŭ neago, kiu ne\nkonsistigis puneblan faron, laŭ nacia aŭ internacia juro, en la tempo,\nkiam ĝi estis farita. Same tiel, ne estu aljuĝita pli severa puno ol\ntiu, kiu estis aplikebla en la tempo, kiam la punebla faro estis\nplenumita.\nArtikolo 12\nNeniu suferu arbitrajn intervenojn en sian privatecon, familion, hejmon\naŭ korespondadon, nek atakojn kontraŭ sia honoro aŭ reputacio. Ĉiu\nrajtas ricevi juran protekton kontraŭ tiaj intervenoj aŭ atakoj.\nArtikolo 13\nĈiu havas la rajton libere moviĝi kaj loĝi interne de la limoj de kiu\najn ŝtato.\nĈiu rajtas eliri el kiu ajn lando, inkluzive la propran, kaj reveni en\nsian landon.\nArtikolo 14\nĈiu rajtas peti kaj ricevi en aliaj landoj azilon kontraŭ persekuto.\nTiu rajto ne estas alvokebla en kazoj de persekutaj akuzoj malfalse\nlevitaj pro ne-politikaj krimoj aŭ pro agoj kontraŭaj al la celoj kaj\nprincipoj de Unuiĝintaj Nacioj.\nArtikolo 15\nĈiu rajtas havi ŝtatanecon.\nAl neniu estu arbitre forprenita la ŝtataneco, nek rifuzita la rajto\nŝanĝi sian ŝtatanecon.\nArtikolo 16\nPlenaĝaj viroj kaj virinoj, sen ia ajn limigo pro raso, nacieco aŭ\nreligio, rajtas edziĝi kaj fondi familion. Iliaj rajtoj estas egalaj\nkoncerne la geedziĝon, dum la geedzeco kaj koncerne eksedziĝon.\nGeedziĝo okazu sole laŭ libera kaj plena konsento de la geedziĝontoj.\nLa familio estas la natura kaj fundamenta grupunuo de la socio, kaj ĝi\nrajtas ricevi protekton de la socio kaj de la Ŝtato.\nArtikolo 17\nĈiu rajtas proprieti havaĵon, kaj sola kaj en asociiĝo kun aliaj.\nAl neniu estu arbitre forprenita lia proprieto.\nArtikolo 18\nĈiu havas la rajton je libereco de penso, konscienco kaj religio; tiu ĉi",
            "Image": "06b54f361ff95e18a17cfbba9c5529a3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "rajto inkluzivas la liberecon ŝanĝi sian religion aŭ kredon, kaj\nliberecon manifesti, ĉu sola ĉu kune kun aliaj, ĉu publike ĉu private,\nsian religion aŭ kredon per instruado, praktikado, adorado kaj\nobservado.\nArtikolo 19\nĈiu havas la rajton je libereco de opinio kaj esprimado; ĉi tiu rajto\ninkluzivas la liberecon havi opiniojn sen intervenoj de aliaj, kaj la\nrajton peti, ricevi kaj havigi informojn kaj ideojn per kiu ajn rimedo\nkaj senkonsidere pri la landlimoj.\nArtikolo 20\nĈiu havas la rajton je libereco de pacema kunvenado kaj asociiĝo.\nNeniu estu devigita aparteni al asocio.\nArtikolo 21\nĈiu homo rajtas partopreni la regadon de sia lando, aŭ rekte aŭ pere de\nlibere elektitaj reprezentantoj.\nĈiu rajtas je egala aliro al publika servo en sia lando.\nLa volo de la popolo estu la bazo de la aŭtoritato de la registaro; tiu\nvolo estu esprimata per regulaj kaj aŭtentikaj elektoj, kiuj okazu per\nuniversala kaj egala balotrajto, kaj per sekreta voĉdono aŭ ekvivalentaj\nliberaj voĉdonaj proceduroj.\nArtikolo 22\nĈiu, kiel membro de la socio, havas rajton je socia sekureco kaj povas\npostuli la realigon, per naciaj klopodoj kaj internacia kunlaboro, kaj\nkonforme al la organizo kaj disponeblaj rimedoj de ĉiu Ŝtato, de tiuj\nekonomiaj, sociaj kaj kulturaj rajtoj, kiuj estas nepre necesaj por lia\ndigno kaj por la libera disvolviĝo de lia personeco.\nArtikolo 23\nĈiu havas rajton je laboro, je libera elekto de sia okupo, je justaj kaj\nfavoraj laborkondiĉoj kaj je protekto kontraŭ senlaboreco.\nĈiu, sen ia ajn diskriminacio, rajtas ricevi egalan salajron pro egala\nlaboro.\nĈiu, kiu laboras, rajtas ricevi justan kaj favoran kompenson, kiu\ncertigu por li mem kaj por lia familio ekziston konforman al homa digno,\nkaj kiun suplementu, laŭnecese, aliaj rimedoj de socia protekto.\nĈiu rajtas formi kaj aliĝi sindikatojn por protekto de siaj interesoj.\nArtikolo 24\nĈiu havas rajton je ripozo kaj libertempo, inkluzive racian limigon de\nla laborhoroj kaj periodajn feriojn kun salajro.",
            "Image": "8f2bbdbab4e9bcb45e227ab2da47cc07"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 25\nĈiu havas rajton je vivnivelo adekvata por la sano kaj bonfarto de si\nmem kaj de sia familio, inkluzive de nutraĵo, vestaĵoj, loĝejo kaj\nmedicina prizorgo kaj necesaj sociaj servoj, kaj la rajton je sekureco\nen okazo de senlaboreco, malsano, malkapablo, vidvineco, maljuneco aŭ\nalia perdo de la vivrimedoj pro cirkonstancoj ekster sia povo.\nPatrineco kaj infaneco rajtigas al specialaj prizorgoj kaj helpo. Ĉiuj\ninfanoj, egale ĉu ili naskiĝis en aŭ ekster geedzeco, ricevu saman\nsocian protekton.\nArtikolo 26\nĈiu havas rajton je edukiĝo. La edukado estu senpaga, almenaŭ en la\nelementa kaj fundamenta stadioj. La elementa edukado estu deviga. La\nteknika kaj porprofesia edukado estu ĝenerale akirebla, kaj pli alta\nedukado estu egale akirebla por ĉiuj laŭ ties meritoj.\nEdukado celu la plenan disvolvon de la homa personeco kaj plifortigon de\nla respekto al la homaj rajtoj kaj fundamentaj liberecoj. Ĝi kreskigu\nkomprenon, toleron kaj amikecon inter ĉiuj nacioj, rasaj aŭ religiaj\ngrupoj, kaj antaŭenigu la agadon de Unuiĝintaj Nacioj por konservo de\npaco.\nGepatroj havas unuavican rajton elekti la specon de la edukado, kiun\nricevu iliaj infanoj.\nArtikolo 27\nĈiu rajtas libere partopreni la kulturan vivon de la komunumo, ĝui la\nartojn kaj partopreni sciencan progreson kaj ĝiajn fruktojn.\nĈiu havas rajton je protekto de la moralaj kaj materialaj interesoj\nrezultantaj el eventualaj sciencaj, literaturaj aŭ artaj produktaĵoj,\nkiujn li aŭtoris.\nArtikolo 28\nĈiu havas rajton je socia kaj internacia organizo, en kiu la rajtoj kaj\nliberecoj difinitaj en ĉi tiu Deklaracio povas esti plene realigitaj.\nArtikolo 29\nĈiu havas devojn al la komunumo, en kiu, sole, estas ebla la libera kaj\nplena disvolviĝo de lia personeco.\nEn la uzado de siaj rajtoj kaj liberecoj, ĉiu estu subigita sole al tiuj\nlimigoj, kiuj estas jure difinitaj ekskluzive kun la celo certigi\nadekvatan rekonon kaj respekton por la rajtoj kaj liberecoj de aliaj kaj\npor konformiĝi al justaj postuloj de moralo, publika ordo kaj ĝenerala\nbonfarto en demokrata socio.\nTiuj ĉi rajtoj kaj liberecoj estas en neniu okazo efektivigeblaj\nkontraŭe al la celoj kaj principoj de Unuiĝintaj Nacioj.",
            "Image": "b7d36ca4a3c22d9236470f3e5746da91"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 30\nNenio en ĉi tiu Deklaracio estu interpretita kiel implico, ke iu ajn\nŜtato, grupo aŭ persono iel ajn rajtas entrepreni ian ajn agadon aŭ\nplenumi ian ajn agon, kiu celus detrui kiun ajn el la rajtoj kaj\nliberecoj ĉi-ene difinitaj.",
            "Image": "d1592ed929203923d29a291348ec6210"
        }
    }
}
