{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470692,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "OPŠTA DEKLARACIJA O PRAVIMA ČOVEKA\nUVOD\nPošto je priznavanje urođenog dostojanstva i jednakih i neotuđivih prava svih članova ljudske\nporodice temelj slobode, pravde i mira u svetu;\npošto je nepoštovanje i preziranje prava čoveka vodilo varvarskim postupcima, koji su vređali\nsavest čovečanstva, i pošto je stvaranje sveta u kojem će ljudska bića uživati slobodu govora i\nverovanja i biti slobodna od straha i nemaštine proglašeno kao najviša težnja svakog čoveka;\npošto je bitno da prava čoveka budu zaštićena pravnim sistemom kako čovek ne bi bio primoran da\nkao krajnjem izlazu pribegne pobuni protiv tiranije i ugnjetavanja;\npošto je bitno da se podstiče razvoj prijateljskih odnosa među narodima;\npošto su narodi Ujedinjenih nacija u Povelji ponovo proglasili svoju veru u osnovna prava\nčoveka, u dostojanstvo i vrednost čovekove ličnosti i ravnopravnost muškaraca i žena i pošto su\nodlučili da podstiču društveni napredak i poboljšaju životni standard u većoj slobodi;\npošto su se države članice obavezale da u saradnji s Ujedinjenim nacijama obezbede opšte\npoštovanje i primenu ljudskih prava i osnovnih sloboda;\npošto je opšte shvatanje ovih prava i sloboda od najveće važnosti za puno ostvarenje ove\nobaveze,\nGENERALNA SKUPŠTINA PROGLAŠAVA\nOVU OPŠTU DEKLARACIJU O PRAVIMA ČOVEKA kao zajednički domet koji treba da postignu svi narodi i\nsve nacije da bi svaki pojedinac i svaki organ društva, imajući ovu Deklaraciju stalno na umu,\ntežio da učenjem i vaspitavanjem doprinese poštovanju ovih prava i sloboda da bi se postupnim\nunutrašnjim i međunarodnim merama obezbedilo njihovo opšte i stvarno priznanje i poštovanje\nkako među narodima samih država članica, tako i među narodima onih teritorija koje su pod\nnjihovom upravom.\nČlan 1.\nSva ljudska bića rađaju se slobodna i jednaka u dostojanstvu i pravima. Ona su obdarena razumom\ni svešću i treba jedni prema drugima da postupaju u duhu bratstva.\nČlan 2.\nSvakom pripadaju sva prava i slobode proglašene u ovoj Deklaraciji bez ikakvih razlika u\npogledu rase, boje, pola, jezika, veroispovesti, političkog ili drugog mišljenja, nacionalnog\nili društvenog porekla, imovine, rođenja ili drugih okolnosti.\nDalje, neće se praviti nikakva razlika na osnovu političkog, pravnog ili međunarodnog statusa\nzemlje ili teritorije kojoj neko lice pripada, bilo da je ona nezavisna, pod starateljstvom,\nnesamoupravna, ili da joj je suverenost na ma koji drugi način ograničena.\nČlan 3.\nSvako ima pravo na život, slobodu i bezbednost ličnosti.\nČlan 4.\nNiko se ne sme držati u ropstvu ili potčinjenosti: ropstvo i trgovina robljem zabranjeni su u\nsvim oblicima.\nČlan 5.\nNiko ne sme biti podvrgnut mučenju ili svirepom, nečovečnom ili ponižavajućem postupku ili\nkazni.\nČlan 6.\nSvako ima pravo da svuda bude priznat kao pravni subjekt.\nČlan 7.\nSvi su pred zakonom jednaki i imaju pravo bez ikakve razlike na podjednaku zakonsku zaštitu.\nSvi imaju pravo na jednaku zaštitu protiv bilo kakve diskriminacije kojom se krši ova\nDeklaracija i protiv svakog podsticanja na ovakvu diskriminaciju.\nČlan 8.",
            "Image": "88b6ab58d342ee0c276f65bf83a97a33"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Svako ima pravo da ga nadležni nacionalni sudovi efikasno štite od dela kršenja osnovnih prava\nkoja su mu priznata ustavom ili zakonom.\nČlan 9.\nNiko ne sme biti proizvoljno uhapšen, pritvoren, niti proteran.\nČlan 10.\nSvako ima potpuno jednako pravo na pravično javno suđenje pred nezavisnim i nepristrasnim sudom\nkoji će odlučiti o njegovim pravima i obavezama, i o osnovanosti svake krivične optužbe protiv\nnjega.\nČlan 11.\nSvako ko je optužen za krivično delo ima pravo da bude smatran nevinim dok se na osnovu zakona\nkrivica ne dokaže na javnom suđenju na kojem su mu obezbeđene sve garantije potrebne za njegovu\nodbranu.\nNiko ne sme biti osuđen za dela ili propuste koji nisu predstavljali krivično delo po\nnacionalnom ili međunarodnom pravu u vreme kada su izvršeni. Isto tako ne sme se izricati teža\nkazna od one koja se mogla primeniti u vreme kada je krivično delo izvršeno.\nČlan 12.\nNiko ne sme biti izložen proizvoljnom mešanju u privatni život, porodicu, stan ili prepisku,\nniti napadima na čast i ugled. Svako ima pravo na zakonsku zaštitu protiv ovakvog mešanja ili\nnapada.\nČlan 13.\nSvako ima pravo na slobodu kretanja i izbora stanovanja u granicama pojedine države.\nSvako ima pravo da napusti bilo koju zemlju, uključujući svoju vlastitu, i da se vrati u svoju\nzemlju.\nČlan 14.\nSvako ima pravo da traži i uživa u drugim zemljama utočište od proganjanja.\nNa ovo pravo se niko ne može pozvati u slučaju gonjenja za krivična dela koja nisu političkog\nkaraktera ili progona zbog dela koja su u suprotnosti sa ciljevima i načelima Ujedinjenih\nnacija.\nČlan 15.\nSvako ima pravo na državljanstvo.\nNiko ne sme samovoljno biti lišen svog državljanstva niti prava da promeni državljanstvo.\nČlan 16.\nPunoletni muškarci i žene, bez ikakvih ograničenja u pogledu rase, državljanstva ili vere,\nimaju pravo da sklope brak i da osnuju porodicu. Oni su ravnopravni prilikom sklapanja braka,\nza vreme njegovog trajanja i prilikom njegovog razvoda.\nBrak se zaključuje samo slobodnim i potpunim pristankom lica koja stupaju u brak.\nPorodica je prirodna i osnovna ćelija društva i ima pravo na zaštitu društva i države.\nČlan 17.\nSvako ima pravo da poseduje imovinu, sam kao i u zajednici s drugima.\nNiko ne sme biti samovoljno lišen imovine.\nČlan 18.\nSvako ima pravo na slobodu misli, savesti i vere; ovo pravo uključuje slobodu promene vere ili\nubeđenja i slobodu da čovek, bilo sam ili u zajednici s drugima, javno ili privatno, upražnjava\nsvoju veru ili ubeđenje putem nastave, vršenja kulta i obavljanja obreda.\nČlan 19.\nSvako ima pravo na slobodu mišljenja i izražavanja, što obuhvata i pravo da ne bude uznemiravan",
            "Image": "accc46e836e40429037af15a61cf0308"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "zbog svog mišljenja, kao i pravo da traži, prima i širi obaveštenja i ideje bilo kojim\nsredstvima i bez obzira na granice.\nČlan 20.\nSvako ima pravo na slobodu mirnog okupljanja i udruživanja.\nNiko ne može biti primoran da pripada nekom udruženju.\nČlan 21.\nSvako ima pravo da učestvuje u upravljanju svojom zemljom, neposredno ili preko slobodno\nizabranih predstavnika.\nSvako ima pravo da na ravnopravnoj osnovi stupa u javnu službu u svojoj zemlji.\nVolja naroda je osnova državne vlasti: ova volja treba da se izražava na povremenim i slobodnim\nizborima, koji će se sprovoditi opštim i jednakim pravom glasa, tajnim glasanjem ili\nodgovarajućim postupkom kojim se obezbeđuje sloboda glasanja.\nČlan 22.\nSvako, kao član društva, ima pravo na socijalno osiguranje i pravo da ostvaruje privredna,\ndruštvena i kulturna prava neophodna za svoje dostojanstvo i za slobodan razvoj svoje ličnosti,\nuz pomoć države i međunarodne saradnje, a u skladu s organizacijom i sredstvima svake države.\nČlan 23.\nSvako ima pravo na rad, na slobodan izbor zaposlenja, na pravične i zadovoljavajuće uslove rada\ni na zaštitu od nezaposlenosti.\nSvako, bez ikakve razlike, ima pravo na jednaku platu za jednaki rad.\nSvako ko radi ima pravo na pravednu i zadovoljavajuću naknadu koja njemu i njegovoj porodici\nobezbeđuje egzistenciju koja odgovara ljudskom dostojanstvu i koja će, ako bude potrebno, biti\nupotpunjena drugim sredstvima socijalne zaštite.\nSvako ima pravo da obrazuje i da stupi u sindikate radi zaštite svojih interesa.\nČlan 24.\nSvako ima pravo na odmor i razonodu, uključujući razumno ograničenje radnog vremena i povremeni\nplaćeni odmor.\nČlan 25.\nSvako ima pravo na životni standard koji obezbeđuje zdravlje i blagostanje, njegovo i njegove\nporodice, uključujući hranu, odeću, stan i lekarsku negu i potrebne socijalne službe, kao i\npravo na osiguranje u slučaju nezaposlenosti, bolesti, invalidnosti, udovištva, starosti, ili\ndrugih slučajeva gubljenja sredstava za izdržavanje usled okolnosti nezavisnih od njegove\nvolje.\nMajke i deca imaju pravo na naročito staranje i pomoć. Sva deca, rođena u braku ili van njega,\nuživaju jednaku socijalnu zaštitu.\nČlan 26.\nSvako ima pravo na školovanje. Školovanje treba da bude besplatno bar u osnovnim i nižim\nškolama. Osnovna nastava je obavezna. Tehnička i stručna nastava treba da bude opšte dostupna,\na viša nastava treba da bude svima podjednako pristupačna na osnovu utvrđenih kriterijuma.\nŠkolovanje treba da bude usmereno punom razvoju ljudske ličnosti i jačanju poštovanja ljudskih\nprava i osnovnih sloboda. Ono treba da unapređuje razumevanje, trpeljivost i prijateljstvo među\nsvim narodima, rasnim i verskim grupacijama, kao i delatnost Ujedinjenih nacija za održavanje\nmira.\nRoditelji imaju prvenstveno pravo da biraju vrstu školovanja za svoju decu.\nČlan 27.\nSvako ima pravo da slobodno učestvuje u kulturnom životu zajednice, da uživa u umetnosti i da\nučestvuje u naučnom napretku i u dobrobiti koja otuda proističe.\nSvako ima pravo na zaštitu moralnih i materijalnih interesa koji proističu iz bilo kog naučnog,\nknjiževnog ili umetničkog dela čiji je on tvorac.",
            "Image": "eb99007368d35451178b262f848f3169"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Član 28.\nSvako ima pravo na društveni i međunarodni poredak u kojem prava i slobode objavljeni u ovoj\nDeklaraciji mogu biti potpuno ostvareni.\nČlan 29.\nSvako ima dužnost prema zajednici koja jedina omogućava slobodno i puno razvijanje njegove\nličnosti.\nU vršenju svojih prava i ostvarivanju sloboda svako može biti podvrgnut samo onim ograničenjima\nkoja su predviđena zakonom u cilju obezbeđenja nužnog priznanja i poštovanja prava i sloboda\ndrugih i u cilju zadovoljenja pravičnih zahteva morala, javnog poretka i opšteg blagostanja u\ndemokratskom društvu.\nOva prava i slobode ni u kom slučaju ne mogu se izvršavati protivno ciljevima i načelima\nUjedinjenih nacija.\nČlan 30.\nNijedna odredba ove Deklaracije ne može se tumačiti kao pravo za ma koju državu, grupu ili lice\nda preduzima bilo koju aktivnost ili da vrši bilo kakvu radnju usmerenu na poništenje prava i\nsloboda koji su u njoj sadržani.",
            "Image": "d783bee72cff0dfebf0e6db46d029d29"
        }
    }
}
