{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470760,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "OPŠTA DEKLARACIJA O PRAVIMA ČOVEKA\nUVOD\nPošto je priznavanje urođenog dostojanstva i jednakih i neotuđivih prava svih članova\nljudske porodice temelj slobode, pravde i mira u svetu;\npošto je nepoštovanje i preziranje prava čoveka vodilo varvarskim postupcima, koji su\nvređali savest čovečanstva, i pošto je stvaranje sveta u kojem će ljudska bića uživati\nslobodu govora i verovanja i biti slobodna od straha i nemaštine proglašeno kao\nnajviša težnja svakog čoveka;\npošto je bitno da prava čoveka budu zaštićena pravnim sistemom kako čovek ne bi\nbio primoran da kao krajnjem izlazu pribegne pobuni protiv tiranije i ugnjetavanja;\npošto je bitno da se podstiče razvoj prijateljskih odnosa među narodima;\npošto su narodi Ujedinjenih nacija u Povelji ponovo proglasili svoju veru u osnovna\nprava čoveka, u dostojanstvo i vrednost čovekove ličnosti i ravnopravnost muškaraca\ni žena i pošto su odlučili da podstiču društveni napredak i poboljšaju životni standard\nu većoj slobodi;\npošto su se države članice obavezale da u saradnji s Ujedinjenim nacijama obezbede\nopšte poštovanje i primenu ljudskih prava i osnovnih sloboda;\npošto je opšte shvatanje ovih prava i sloboda od najveće važnosti za puno ostvarenje\nove obaveze,\nGENERALNA SKUPŠTINA PROGLAŠAVA\nOVU OPŠTU DEKLARACIJU O PRAVIMA ČOVEKA kao zajednički domet koji treba da\npostignu svi narodi i sve nacije da bi svaki pojedinac i svaki organ društva, imajući\novu Deklaraciju stalno na umu, težio da učenjem i vaspitavanjem doprinese\npoštovanju ovih prava i sloboda da bi se postupnim unutrašnjim i međunarodnim\nmerama obezbedilo njihovo opšte i stvarno priznanje i poštovanje kako među\nnarodima samih država članica, tako i među narodima onih teritorija koje su pod\nnjihovom upravom.\nČlan 1.\nSva ljudska bića rađaju se slobodna i jednaka u dostojanstvu i pravima. Ona su\nobdarena razumom i svešću i treba jedni prema drugima da postupaju u duhu\nbratstva.\nČlan 2.\nSvakom pripadaju sva prava i slobode proglašene u ovoj Deklaraciji bez ikakvih\nrazlika u pogledu rase, boje, pola, jezika, veroispovesti, političkog ili drugog\nmišljenja, nacionalnog ili društvenog porekla, imovine, rođenja ili drugih okolnosti.\nDalje, neće se praviti nikakva razlika na osnovu političkog, pravnog ili međunarodnog\nstatusa zemlje ili teritorije kojoj neko lice pripada, bilo da je ona nezavisna, pod\nstarateljstvom, nesamoupravna, ili da joj je suverenost na ma koji drugi način\nograničena.\nČlan 3.",
            "Image": "9b0faf9c6aac18bd6e772045b84ee404"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Svako ima pravo na život, slobodu i bezbednost ličnosti.\nČlan 4.\nNiko se ne sme držati u ropstvu ili potčinjenosti: ropstvo i trgovina robljem\nzabranjeni su u svim oblicima.\nČlan 5.\nNiko ne sme biti podvrgnut mučenju ili svirepom, nečovečnom ili ponižavajućem\npostupku ili kazni.\nČlan 6.\nSvako ima pravo da svuda bude priznat kao pravni subjekt.\nČlan 7.\nSvi su pred zakonom jednaki i imaju pravo bez ikakve razlike na podjednaku\nzakonsku zaštitu. Svi imaju pravo na jednaku zaštitu protiv bilo kakve diskriminacije\nkojom se krši ova Deklaracija i protiv svakog podsticanja na ovakvu diskriminaciju.\nČlan 8.\nSvako ima pravo da ga nadležni nacionalni sudovi efikasno štite od dela kršenja\nosnovnih prava koja su mu priznata ustavom ili zakonom.\nČlan 9.\nNiko ne sme biti proizvoljno uhapšen, pritvoren, niti proteran.\nČlan 10.\nSvako ima potpuno jednako pravo na pravično javno suđenje pred nezavisnim i\nnepristrasnim sudom koji će odlučiti o njegovim pravima i obavezama, i o osnovanosti\nsvake krivične optužbe protiv njega.\nČlan 11.\nSvako ko je optužen za krivično delo ima pravo da bude smatran nevinim dok se na\nosnovu zakona krivica ne dokaže na javnom suđenju na kojem su mu obezbeđene sve\ngarantije potrebne za njegovu odbranu.\nNiko ne sme biti osuđen za dela ili propuste koji nisu predstavljali krivično delo po\nnacionalnom ili međunarodnom pravu u vreme kada su izvršeni. Isto tako ne sme se\nizricati teža kazna od one koja se mogla primeniti u vreme kada je krivično delo\nizvršeno.\nČlan 12.\nNiko ne sme biti izložen proizvoljnom mešanju u privatni život, porodicu, stan ili\nprepisku, niti napadima na čast i ugled. Svako ima pravo na zakonsku zaštitu protiv\novakvog mešanja ili napada.\nČlan 13.\nSvako ima pravo na slobodu kretanja i izbora stanovanja u granicama pojedine",
            "Image": "9cb8b49fc2fdc4b2d5e8d3e4f632d1a4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "države.\nSvako ima pravo da napusti bilo koju zemlju, uključujući svoju vlastitu, i da se vrati u\nsvoju zemlju.\nČlan 14.\nSvako ima pravo da traži i uživa u drugim zemljama utočište od proganjanja.\nNa ovo pravo se niko ne može pozvati u slučaju gonjenja za krivična dela koja nisu\npolitičkog karaktera ili progona zbog dela koja su u suprotnosti sa ciljevima i\nnačelima Ujedinjenih nacija.\nČlan 15.\nSvako ima pravo na državljanstvo.\nNiko ne sme samovoljno biti lišen svog državljanstva niti prava da promeni\ndržavljanstvo.\nČlan 16.\nPunoletni muškarci i žene, bez ikakvih ograničenja u pogledu rase, državljanstva ili\nvere, imaju pravo da sklope brak i da osnuju porodicu. Oni su ravnopravni prilikom\nsklapanja braka, za vreme njegovog trajanja i prilikom njegovog razvoda.\nBrak se zaključuje samo slobodnim i potpunim pristankom lica koja stupaju u brak.\nPorodica je prirodna i osnovna ćelija društva i ima pravo na zaštitu društva i države.\nČlan 17.\nSvako ima pravo da poseduje imovinu, sam kao i u zajednici s drugima.\nNiko ne sme biti samovoljno lišen imovine.\nČlan 18.\nSvako ima pravo na slobodu misli, savesti i vere; ovo pravo uključuje slobodu\npromene vere ili ubeđenja i slobodu da čovek, bilo sam ili u zajednici s drugima, javno\nili privatno, upražnjava svoju veru ili ubeđenje putem nastave, vršenja kulta i\nobavljanja obreda.\nČlan 19.\nSvako ima pravo na slobodu mišljenja i izražavanja, što obuhvata i pravo da ne bude\nuznemiravan zbog svog mišljenja, kao i pravo da traži, prima i širi obaveštenja i ideje\nbilo kojim sredstvima i bez obzira na granice.\nČlan 20.\nSvako ima pravo na slobodu mirnog okupljanja i udruživanja.\nNiko ne može biti primoran da pripada nekom udruženju.\nČlan 21.",
            "Image": "c5d490f894913584d8abe3f7f00e0f24"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Svako ima pravo da učestvuje u upravljanju svojom zemljom, neposredno ili preko\nslobodno izabranih predstavnika.\nSvako ima pravo da na ravnopravnoj osnovi stupa u javnu službu u svojoj zemlji.\nVolja naroda je osnova državne vlasti: ova volja treba da se izražava na povremenim i\nslobodnim izborima, koji će se sprovoditi opštim i jednakim pravom glasa, tajnim\nglasanjem ili odgovarajućim postupkom kojim se obezbeđuje sloboda glasanja.\nČlan 22.\nSvako, kao član društva, ima pravo na socijalno osiguranje i pravo da ostvaruje\nprivredna, društvena i kulturna prava neophodna za svoje dostojanstvo i za slobodan\nrazvoj svoje ličnosti, uz pomoć države i međunarodne saradnje, a u skladu s\norganizacijom i sredstvima svake države.\nČlan 23.\nSvako ima pravo na rad, na slobodan izbor zaposlenja, na pravične i zadovoljavajuće\nuslove rada i na zaštitu od nezaposlenosti.\nSvako, bez ikakve razlike, ima pravo na jednaku platu za jednaki rad.\nSvako ko radi ima pravo na pravednu i zadovoljavajuću naknadu koja njemu i\nnjegovoj porodici obezbeđuje egzistenciju koja odgovara ljudskom dostojanstvu i koja\nće, ako bude potrebno, biti upotpunjena drugim sredstvima socijalne zaštite.\nSvako ima pravo da obrazuje i da stupi u sindikate radi zaštite svojih interesa.\nČlan 24.\nSvako ima pravo na odmor i razonodu, uključujući razumno ograničenje radnog\nvremena i povremeni plaćeni odmor.\nČlan 25.\nSvako ima pravo na životni standard koji obezbeđuje zdravlje i blagostanje, njegovo i\nnjegove porodice, uključujući hranu, odeću, stan i lekarsku negu i potrebne socijalne\nslužbe, kao i pravo na osiguranje u slučaju nezaposlenosti, bolesti, invalidnosti,\nudovištva, starosti, ili drugih slučajeva gubljenja sredstava za izdržavanje usled\nokolnosti nezavisnih od njegove volje.\nMajke i deca imaju pravo na naročito staranje i pomoć. Sva deca, rođena u braku ili\nvan njega, uživaju jednaku socijalnu zaštitu.\nČlan 26.\nSvako ima pravo na školovanje. Školovanje treba da bude besplatno bar u osnovnim i\nnižim školama. Osnovna nastava je obavezna. Tehnička i stručna nastava treba da\nbude opšte dostupna, a viša nastava treba da bude svima podjednako pristupačna na\nosnovu utvrđenih kriterijuma.\nŠkolovanje treba da bude usmereno punom razvoju ljudske ličnosti i jačanju\npoštovanja ljudskih prava i osnovnih sloboda. Ono treba da unapređuje razumevanje,\ntrpeljivost i prijateljstvo među svim narodima, rasnim i verskim grupacijama, kao i\ndelatnost Ujedinjenih nacija za održavanje mira.",
            "Image": "c8314ee5e701452fb23befd1087d4b04"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Roditelji imaju prvenstveno pravo da biraju vrstu školovanja za svoju decu.\nČlan 27.\nSvako ima pravo da slobodno učestvuje u kulturnom životu zajednice, da uživa u\numetnosti i da učestvuje u naučnom napretku i u dobrobiti koja otuda proističe.\nSvako ima pravo na zaštitu moralnih i materijalnih interesa koji proističu iz bilo kog\nnaučnog, književnog ili umetničkog dela čiji je on tvorac.\nČlan 28.\nSvako ima pravo na društveni i međunarodni poredak u kojem prava i slobode\nobjavljeni u ovoj Deklaraciji mogu biti potpuno ostvareni.\nČlan 29.\nSvako ima dužnost prema zajednici koja jedina omogućava slobodno i puno razvijanje\nnjegove ličnosti.\nU vršenju svojih prava i ostvarivanju sloboda svako može biti podvrgnut samo onim\nograničenjima koja su predviđena zakonom u cilju obezbeđenja nužnog priznanja i\npoštovanja prava i sloboda drugih i u cilju zadovoljenja pravičnih zahteva morala,\njavnog poretka i opšteg blagostanja u demokratskom društvu.\nOva prava i slobode ni u kom slučaju ne mogu se izvršavati protivno ciljevima i\nnačelima Ujedinjenih nacija.\nČlan 30.\nNijedna odredba ove Deklaracije ne može se tumačiti kao pravo za ma koju državu,\ngrupu ili lice da preduzima bilo koju aktivnost ili da vrši bilo kakvu radnju usmerenu\nna poništenje prava i sloboda koji su u njoj sadržani.",
            "Image": "0687882f8f86b3a1e4f920349f682814"
        }
    }
}
