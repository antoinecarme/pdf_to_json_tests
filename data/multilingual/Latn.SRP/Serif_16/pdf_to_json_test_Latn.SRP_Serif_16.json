{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470760,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "OP\u0160TA DEKLARACIJA O PRAVIMA \u010cOVEKA\nUVOD\nPo\u0161to je priznavanje uro\u0111enog dostojanstva i jednakih i neotu\u0111ivih prava svih \u010dlanova\nljudske porodice temelj slobode, pravde i mira u svetu;\npo\u0161to je nepo\u0161tovanje i preziranje prava \u010doveka vodilo varvarskim postupcima, koji su\nvre\u0111ali savest \u010dove\u010danstva, i po\u0161to je stvaranje sveta u kojem \u0107e ljudska bi\u0107a u\u017eivati\nslobodu govora i verovanja i biti slobodna od straha i nema\u0161tine progla\u0161eno kao\nnajvi\u0161a te\u017enja svakog \u010doveka;\npo\u0161to je bitno da prava \u010doveka budu za\u0161ti\u0107ena pravnim sistemom kako \u010dovek ne bi\nbio primoran da kao krajnjem izlazu pribegne pobuni protiv tiranije i ugnjetavanja;\npo\u0161to je bitno da se podsti\u010de razvoj prijateljskih odnosa me\u0111u narodima;\npo\u0161to su narodi Ujedinjenih nacija u Povelji ponovo proglasili svoju veru u osnovna\nprava \u010doveka, u dostojanstvo i vrednost \u010dovekove li\u010dnosti i ravnopravnost mu\u0161karaca\ni \u017eena i po\u0161to su odlu\u010dili da podsti\u010du dru\u0161tveni napredak i pobolj\u0161aju \u017eivotni standard\nu ve\u0107oj slobodi;\npo\u0161to su se dr\u017eave \u010dlanice obavezale da u saradnji s Ujedinjenim nacijama obezbede\nop\u0161te po\u0161tovanje i primenu ljudskih prava i osnovnih sloboda;\npo\u0161to je op\u0161te shvatanje ovih prava i sloboda od najve\u0107e va\u017enosti za puno ostvarenje\nove obaveze,\nGENERALNA SKUP\u0160TINA PROGLA\u0160AVA\nOVU OP\u0160TU DEKLARACIJU O PRAVIMA \u010cOVEKA kao zajedni\u010dki domet koji treba da\npostignu svi narodi i sve nacije da bi svaki pojedinac i svaki organ dru\u0161tva, imaju\u0107i\novu Deklaraciju stalno na umu, te\u017eio da u\u010denjem i vaspitavanjem doprinese\npo\u0161tovanju ovih prava i sloboda da bi se postupnim unutra\u0161njim i me\u0111unarodnim\nmerama obezbedilo njihovo op\u0161te i stvarno priznanje i po\u0161tovanje kako me\u0111u\nnarodima samih dr\u017eava \u010dlanica, tako i me\u0111u narodima onih teritorija koje su pod\nnjihovom upravom.\n\u010clan 1.\nSva ljudska bi\u0107a ra\u0111aju se slobodna i jednaka u dostojanstvu i pravima. Ona su\nobdarena razumom i sve\u0161\u0107u i treba jedni prema drugima da postupaju u duhu\nbratstva.\n\u010clan 2.\nSvakom pripadaju sva prava i slobode progla\u0161ene u ovoj Deklaraciji bez ikakvih\nrazlika u pogledu rase, boje, pola, jezika, veroispovesti, politi\u010dkog ili drugog\nmi\u0161ljenja, nacionalnog ili dru\u0161tvenog porekla, imovine, ro\u0111enja ili drugih okolnosti.\nDalje, ne\u0107e se praviti nikakva razlika na osnovu politi\u010dkog, pravnog ili me\u0111unarodnog\nstatusa zemlje ili teritorije kojoj neko lice pripada, bilo da je ona nezavisna, pod\nstarateljstvom, nesamoupravna, ili da joj je suverenost na ma koji drugi na\u010din\nograni\u010dena.\n\u010clan 3.",
            "Image": "9b0faf9c6aac18bd6e772045b84ee404"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Svako ima pravo na \u017eivot, slobodu i bezbednost li\u010dnosti.\n\u010clan 4.\nNiko se ne sme dr\u017eati u ropstvu ili pot\u010dinjenosti: ropstvo i trgovina robljem\nzabranjeni su u svim oblicima.\n\u010clan 5.\nNiko ne sme biti podvrgnut mu\u010denju ili svirepom, ne\u010dove\u010dnom ili poni\u017eavaju\u0107em\npostupku ili kazni.\n\u010clan 6.\nSvako ima pravo da svuda bude priznat kao pravni subjekt.\n\u010clan 7.\nSvi su pred zakonom jednaki i imaju pravo bez ikakve razlike na podjednaku\nzakonsku za\u0161titu. Svi imaju pravo na jednaku za\u0161titu protiv bilo kakve diskriminacije\nkojom se kr\u0161i ova Deklaracija i protiv svakog podsticanja na ovakvu diskriminaciju.\n\u010clan 8.\nSvako ima pravo da ga nadle\u017eni nacionalni sudovi efikasno \u0161tite od dela kr\u0161enja\nosnovnih prava koja su mu priznata ustavom ili zakonom.\n\u010clan 9.\nNiko ne sme biti proizvoljno uhap\u0161en, pritvoren, niti proteran.\n\u010clan 10.\nSvako ima potpuno jednako pravo na pravi\u010dno javno su\u0111enje pred nezavisnim i\nnepristrasnim sudom koji \u0107e odlu\u010diti o njegovim pravima i obavezama, i o osnovanosti\nsvake krivi\u010dne optu\u017ebe protiv njega.\n\u010clan 11.\nSvako ko je optu\u017een za krivi\u010dno delo ima pravo da bude smatran nevinim dok se na\nosnovu zakona krivica ne doka\u017ee na javnom su\u0111enju na kojem su mu obezbe\u0111ene sve\ngarantije potrebne za njegovu odbranu.\nNiko ne sme biti osu\u0111en za dela ili propuste koji nisu predstavljali krivi\u010dno delo po\nnacionalnom ili me\u0111unarodnom pravu u vreme kada su izvr\u0161eni. Isto tako ne sme se\nizricati te\u017ea kazna od one koja se mogla primeniti u vreme kada je krivi\u010dno delo\nizvr\u0161eno.\n\u010clan 12.\nNiko ne sme biti izlo\u017een proizvoljnom me\u0161anju u privatni \u017eivot, porodicu, stan ili\nprepisku, niti napadima na \u010dast i ugled. Svako ima pravo na zakonsku za\u0161titu protiv\novakvog me\u0161anja ili napada.\n\u010clan 13.\nSvako ima pravo na slobodu kretanja i izbora stanovanja u granicama pojedine",
            "Image": "9cb8b49fc2fdc4b2d5e8d3e4f632d1a4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "dr\u017eave.\nSvako ima pravo da napusti bilo koju zemlju, uklju\u010duju\u0107i svoju vlastitu, i da se vrati u\nsvoju zemlju.\n\u010clan 14.\nSvako ima pravo da tra\u017ei i u\u017eiva u drugim zemljama uto\u010di\u0161te od proganjanja.\nNa ovo pravo se niko ne mo\u017ee pozvati u slu\u010daju gonjenja za krivi\u010dna dela koja nisu\npoliti\u010dkog karaktera ili progona zbog dela koja su u suprotnosti sa ciljevima i\nna\u010delima Ujedinjenih nacija.\n\u010clan 15.\nSvako ima pravo na dr\u017eavljanstvo.\nNiko ne sme samovoljno biti li\u0161en svog dr\u017eavljanstva niti prava da promeni\ndr\u017eavljanstvo.\n\u010clan 16.\nPunoletni mu\u0161karci i \u017eene, bez ikakvih ograni\u010denja u pogledu rase, dr\u017eavljanstva ili\nvere, imaju pravo da sklope brak i da osnuju porodicu. Oni su ravnopravni prilikom\nsklapanja braka, za vreme njegovog trajanja i prilikom njegovog razvoda.\nBrak se zaklju\u010duje samo slobodnim i potpunim pristankom lica koja stupaju u brak.\nPorodica je prirodna i osnovna \u0107elija dru\u0161tva i ima pravo na za\u0161titu dru\u0161tva i dr\u017eave.\n\u010clan 17.\nSvako ima pravo da poseduje imovinu, sam kao i u zajednici s drugima.\nNiko ne sme biti samovoljno li\u0161en imovine.\n\u010clan 18.\nSvako ima pravo na slobodu misli, savesti i vere; ovo pravo uklju\u010duje slobodu\npromene vere ili ube\u0111enja i slobodu da \u010dovek, bilo sam ili u zajednici s drugima, javno\nili privatno, upra\u017enjava svoju veru ili ube\u0111enje putem nastave, vr\u0161enja kulta i\nobavljanja obreda.\n\u010clan 19.\nSvako ima pravo na slobodu mi\u0161ljenja i izra\u017eavanja, \u0161to obuhvata i pravo da ne bude\nuznemiravan zbog svog mi\u0161ljenja, kao i pravo da tra\u017ei, prima i \u0161iri obave\u0161tenja i ideje\nbilo kojim sredstvima i bez obzira na granice.\n\u010clan 20.\nSvako ima pravo na slobodu mirnog okupljanja i udru\u017eivanja.\nNiko ne mo\u017ee biti primoran da pripada nekom udru\u017eenju.\n\u010clan 21.",
            "Image": "c5d490f894913584d8abe3f7f00e0f24"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Svako ima pravo da u\u010destvuje u upravljanju svojom zemljom, neposredno ili preko\nslobodno izabranih predstavnika.\nSvako ima pravo da na ravnopravnoj osnovi stupa u javnu slu\u017ebu u svojoj zemlji.\nVolja naroda je osnova dr\u017eavne vlasti: ova volja treba da se izra\u017eava na povremenim i\nslobodnim izborima, koji \u0107e se sprovoditi op\u0161tim i jednakim pravom glasa, tajnim\nglasanjem ili odgovaraju\u0107im postupkom kojim se obezbe\u0111uje sloboda glasanja.\n\u010clan 22.\nSvako, kao \u010dlan dru\u0161tva, ima pravo na socijalno osiguranje i pravo da ostvaruje\nprivredna, dru\u0161tvena i kulturna prava neophodna za svoje dostojanstvo i za slobodan\nrazvoj svoje li\u010dnosti, uz pomo\u0107 dr\u017eave i me\u0111unarodne saradnje, a u skladu s\norganizacijom i sredstvima svake dr\u017eave.\n\u010clan 23.\nSvako ima pravo na rad, na slobodan izbor zaposlenja, na pravi\u010dne i zadovoljavaju\u0107e\nuslove rada i na za\u0161titu od nezaposlenosti.\nSvako, bez ikakve razlike, ima pravo na jednaku platu za jednaki rad.\nSvako ko radi ima pravo na pravednu i zadovoljavaju\u0107u naknadu koja njemu i\nnjegovoj porodici obezbe\u0111uje egzistenciju koja odgovara ljudskom dostojanstvu i koja\n\u0107e, ako bude potrebno, biti upotpunjena drugim sredstvima socijalne za\u0161tite.\nSvako ima pravo da obrazuje i da stupi u sindikate radi za\u0161tite svojih interesa.\n\u010clan 24.\nSvako ima pravo na odmor i razonodu, uklju\u010duju\u0107i razumno ograni\u010denje radnog\nvremena i povremeni pla\u0107eni odmor.\n\u010clan 25.\nSvako ima pravo na \u017eivotni standard koji obezbe\u0111uje zdravlje i blagostanje, njegovo i\nnjegove porodice, uklju\u010duju\u0107i hranu, ode\u0107u, stan i lekarsku negu i potrebne socijalne\nslu\u017ebe, kao i pravo na osiguranje u slu\u010daju nezaposlenosti, bolesti, invalidnosti,\nudovi\u0161tva, starosti, ili drugih slu\u010dajeva gubljenja sredstava za izdr\u017eavanje usled\nokolnosti nezavisnih od njegove volje.\nMajke i deca imaju pravo na naro\u010dito staranje i pomo\u0107. Sva deca, ro\u0111ena u braku ili\nvan njega, u\u017eivaju jednaku socijalnu za\u0161titu.\n\u010clan 26.\nSvako ima pravo na \u0161kolovanje. \u0160kolovanje treba da bude besplatno bar u osnovnim i\nni\u017eim \u0161kolama. Osnovna nastava je obavezna. Tehni\u010dka i stru\u010dna nastava treba da\nbude op\u0161te dostupna, a vi\u0161a nastava treba da bude svima podjednako pristupa\u010dna na\nosnovu utvr\u0111enih kriterijuma.\n\u0160kolovanje treba da bude usmereno punom razvoju ljudske li\u010dnosti i ja\u010danju\npo\u0161tovanja ljudskih prava i osnovnih sloboda. Ono treba da unapre\u0111uje razumevanje,\ntrpeljivost i prijateljstvo me\u0111u svim narodima, rasnim i verskim grupacijama, kao i\ndelatnost Ujedinjenih nacija za odr\u017eavanje mira.",
            "Image": "c8314ee5e701452fb23befd1087d4b04"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Roditelji imaju prvenstveno pravo da biraju vrstu \u0161kolovanja za svoju decu.\n\u010clan 27.\nSvako ima pravo da slobodno u\u010destvuje u kulturnom \u017eivotu zajednice, da u\u017eiva u\numetnosti i da u\u010destvuje u nau\u010dnom napretku i u dobrobiti koja otuda proisti\u010de.\nSvako ima pravo na za\u0161titu moralnih i materijalnih interesa koji proisti\u010du iz bilo kog\nnau\u010dnog, knji\u017eevnog ili umetni\u010dkog dela \u010diji je on tvorac.\n\u010clan 28.\nSvako ima pravo na dru\u0161tveni i me\u0111unarodni poredak u kojem prava i slobode\nobjavljeni u ovoj Deklaraciji mogu biti potpuno ostvareni.\n\u010clan 29.\nSvako ima du\u017enost prema zajednici koja jedina omogu\u0107ava slobodno i puno razvijanje\nnjegove li\u010dnosti.\nU vr\u0161enju svojih prava i ostvarivanju sloboda svako mo\u017ee biti podvrgnut samo onim\nograni\u010denjima koja su predvi\u0111ena zakonom u cilju obezbe\u0111enja nu\u017enog priznanja i\npo\u0161tovanja prava i sloboda drugih i u cilju zadovoljenja pravi\u010dnih zahteva morala,\njavnog poretka i op\u0161teg blagostanja u demokratskom dru\u0161tvu.\nOva prava i slobode ni u kom slu\u010daju ne mogu se izvr\u0161avati protivno ciljevima i\nna\u010delima Ujedinjenih nacija.\n\u010clan 30.\nNijedna odredba ove Deklaracije ne mo\u017ee se tuma\u010diti kao pravo za ma koju dr\u017eavu,\ngrupu ili lice da preduzima bilo koju aktivnost ili da vr\u0161i bilo kakvu radnju usmerenu\nna poni\u0161tenje prava i sloboda koji su u njoj sadr\u017eani.",
            "Image": "0687882f8f86b3a1e4f920349f682814"
        }
    }
}
