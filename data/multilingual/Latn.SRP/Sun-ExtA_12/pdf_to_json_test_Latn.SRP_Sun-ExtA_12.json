{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470790,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "OPŠTA DEKLARACIJA O PRAVIMA ČOVEKA\nUVOD\nPošto je priznavanje urođenog dostojanstva i jednakih i neotuđivih prava svih članova ljudske porodice temelj\nslobode, pravde i mira u svetu;\npošto je nepoštovanje i preziranje prava čoveka vodilo varvarskim postupcima, koji su vređali savest čovečanstva, i\npošto je stvaranje sveta u kojem će ljudska bića uživati slobodu govora i verovanja i biti slobodna od straha i\nnemaštine proglašeno kao najviša težnja svakog čoveka;\npošto je bitno da prava čoveka budu zaštićena pravnim sistemom kako čovek ne bi bio primoran da kao krajnjem izlazu\npribegne pobuni protiv tiranije i ugnjetavanja;\npošto je bitno da se podstiče razvoj prijateljskih odnosa među narodima;\npošto su narodi Ujedinjenih nacija u Povelji ponovo proglasili svoju veru u osnovna prava čoveka, u dostojanstvo i\nvrednost čovekove ličnosti i ravnopravnost muškaraca i žena i pošto su odlučili da podstiču društveni napredak i\npoboljšaju životni standard u većoj slobodi;\npošto su se države članice obavezale da u saradnji s Ujedinjenim nacijama obezbede opšte poštovanje i primenu\nljudskih prava i osnovnih sloboda;\npošto je opšte shvatanje ovih prava i sloboda od najveće važnosti za puno ostvarenje ove obaveze,\nGENERALNA SKUPŠTINA PROGLAŠAVA\nOVU OPŠTU DEKLARACIJU O PRAVIMA ČOVEKA kao zajednički domet koji treba da postignu svi narodi i sve nacije da bi\nsvaki pojedinac i svaki organ društva, imajući ovu Deklaraciju stalno na umu, težio da učenjem i vaspitavanjem\ndoprinese poštovanju ovih prava i sloboda da bi se postupnim unutrašnjim i međunarodnim merama obezbedilo njihovo\nopšte i stvarno priznanje i poštovanje kako među narodima samih država članica, tako i među narodima onih\nteritorija koje su pod njihovom upravom.\nČlan 1.\nSva ljudska bića rađaju se slobodna i jednaka u dostojanstvu i pravima. Ona su obdarena razumom i svešću i treba\njedni prema drugima da postupaju u duhu bratstva.\nČlan 2.\nSvakom pripadaju sva prava i slobode proglašene u ovoj Deklaraciji bez ikakvih razlika u pogledu rase, boje, pola,\njezika, veroispovesti, političkog ili drugog mišljenja, nacionalnog ili društvenog porekla, imovine, rođenja ili\ndrugih okolnosti.\nDalje, neće se praviti nikakva razlika na osnovu političkog, pravnog ili međunarodnog statusa zemlje ili teritorije\nkojoj neko lice pripada, bilo da je ona nezavisna, pod starateljstvom, nesamoupravna, ili da joj je suverenost na\nma koji drugi način ograničena.\nČlan 3.\nSvako ima pravo na život, slobodu i bezbednost ličnosti.\nČlan 4.\nNiko se ne sme držati u ropstvu ili potčinjenosti: ropstvo i trgovina robljem zabranjeni su u svim oblicima.\nČlan 5.\nNiko ne sme biti podvrgnut mučenju ili svirepom, nečovečnom ili ponižavajućem postupku ili kazni.\nČlan 6.\nSvako ima pravo da svuda bude priznat kao pravni subjekt.\nČlan 7.\nSvi su pred zakonom jednaki i imaju pravo bez ikakve razlike na podjednaku zakonsku zaštitu. Svi imaju pravo na\njednaku zaštitu protiv bilo kakve diskriminacije kojom se krši ova Deklaracija i protiv svakog podsticanja na\novakvu diskriminaciju.\nČlan 8.\nSvako ima pravo da ga nadležni nacionalni sudovi efikasno štite od dela kršenja osnovnih prava koja su mu priznata\nustavom ili zakonom.\nČlan 9.\nNiko ne sme biti proizvoljno uhapšen, pritvoren, niti proteran.\nČlan 10.",
            "Image": "4a4d1c0909da42fd7764615b18fbecca"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Svako ima potpuno jednako pravo na pravično javno suđenje pred nezavisnim i nepristrasnim sudom koji će odlučiti o\nnjegovim pravima i obavezama, i o osnovanosti svake krivične optužbe protiv njega.\nČlan 11.\nSvako ko je optužen za krivično delo ima pravo da bude smatran nevinim dok se na osnovu zakona krivica ne dokaže na\njavnom suđenju na kojem su mu obezbeđene sve garantije potrebne za njegovu odbranu.\nNiko ne sme biti osuđen za dela ili propuste koji nisu predstavljali krivično delo po nacionalnom ili međunarodnom\npravu u vreme kada su izvršeni. Isto tako ne sme se izricati teža kazna od one koja se mogla primeniti u vreme\nkada je krivično delo izvršeno.\nČlan 12.\nNiko ne sme biti izložen proizvoljnom mešanju u privatni život, porodicu, stan ili prepisku, niti napadima na čast\ni ugled. Svako ima pravo na zakonsku zaštitu protiv ovakvog mešanja ili napada.\nČlan 13.\nSvako ima pravo na slobodu kretanja i izbora stanovanja u granicama pojedine države.\nSvako ima pravo da napusti bilo koju zemlju, uključujući svoju vlastitu, i da se vrati u svoju zemlju.\nČlan 14.\nSvako ima pravo da traži i uživa u drugim zemljama utočište od proganjanja.\nNa ovo pravo se niko ne može pozvati u slučaju gonjenja za krivična dela koja nisu političkog karaktera ili progona\nzbog dela koja su u suprotnosti sa ciljevima i načelima Ujedinjenih nacija.\nČlan 15.\nSvako ima pravo na državljanstvo.\nNiko ne sme samovoljno biti lišen svog državljanstva niti prava da promeni državljanstvo.\nČlan 16.\nPunoletni muškarci i žene, bez ikakvih ograničenja u pogledu rase, državljanstva ili vere, imaju pravo da sklope\nbrak i da osnuju porodicu. Oni su ravnopravni prilikom sklapanja braka, za vreme njegovog trajanja i prilikom\nnjegovog razvoda.\nBrak se zaključuje samo slobodnim i potpunim pristankom lica koja stupaju u brak.\nPorodica je prirodna i osnovna ćelija društva i ima pravo na zaštitu društva i države.\nČlan 17.\nSvako ima pravo da poseduje imovinu, sam kao i u zajednici s drugima.\nNiko ne sme biti samovoljno lišen imovine.\nČlan 18.\nSvako ima pravo na slobodu misli, savesti i vere; ovo pravo uključuje slobodu promene vere ili ubeđenja i slobodu\nda čovek, bilo sam ili u zajednici s drugima, javno ili privatno, upražnjava svoju veru ili ubeđenje putem nastave,\nvršenja kulta i obavljanja obreda.\nČlan 19.\nSvako ima pravo na slobodu mišljenja i izražavanja, što obuhvata i pravo da ne bude uznemiravan zbog svog\nmišljenja, kao i pravo da traži, prima i širi obaveštenja i ideje bilo kojim sredstvima i bez obzira na granice.\nČlan 20.\nSvako ima pravo na slobodu mirnog okupljanja i udruživanja.\nNiko ne može biti primoran da pripada nekom udruženju.\nČlan 21.\nSvako ima pravo da učestvuje u upravljanju svojom zemljom, neposredno ili preko slobodno izabranih predstavnika.\nSvako ima pravo da na ravnopravnoj osnovi stupa u javnu službu u svojoj zemlji.\nVolja naroda je osnova državne vlasti: ova volja treba da se izražava na povremenim i slobodnim izborima, koji će\nse sprovoditi opštim i jednakim pravom glasa, tajnim glasanjem ili odgovarajućim postupkom kojim se obezbeđuje\nsloboda glasanja.\nČlan 22.\nSvako, kao član društva, ima pravo na socijalno osiguranje i pravo da ostvaruje privredna, društvena i kulturna",
            "Image": "2ea3dee3c525428c51995a3c2baad2c1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "prava neophodna za svoje dostojanstvo i za slobodan razvoj svoje ličnosti, uz pomoć države i međunarodne saradnje,\na u skladu s organizacijom i sredstvima svake države.\nČlan 23.\nSvako ima pravo na rad, na slobodan izbor zaposlenja, na pravične i zadovoljavajuće uslove rada i na zaštitu od\nnezaposlenosti.\nSvako, bez ikakve razlike, ima pravo na jednaku platu za jednaki rad.\nSvako ko radi ima pravo na pravednu i zadovoljavajuću naknadu koja njemu i njegovoj porodici obezbeđuje\negzistenciju koja odgovara ljudskom dostojanstvu i koja će, ako bude potrebno, biti upotpunjena drugim sredstvima\nsocijalne zaštite.\nSvako ima pravo da obrazuje i da stupi u sindikate radi zaštite svojih interesa.\nČlan 24.\nSvako ima pravo na odmor i razonodu, uključujući razumno ograničenje radnog vremena i povremeni plaćeni odmor.\nČlan 25.\nSvako ima pravo na životni standard koji obezbeđuje zdravlje i blagostanje, njegovo i njegove porodice, uključujući\nhranu, odeću, stan i lekarsku negu i potrebne socijalne službe, kao i pravo na osiguranje u slučaju nezaposlenosti,\nbolesti, invalidnosti, udovištva, starosti, ili drugih slučajeva gubljenja sredstava za izdržavanje usled okolnosti\nnezavisnih od njegove volje.\nMajke i deca imaju pravo na naročito staranje i pomoć. Sva deca, rođena u braku ili van njega, uživaju jednaku\nsocijalnu zaštitu.\nČlan 26.\nSvako ima pravo na školovanje. Školovanje treba da bude besplatno bar u osnovnim i nižim školama. Osnovna nastava\nje obavezna. Tehnička i stručna nastava treba da bude opšte dostupna, a viša nastava treba da bude svima podjednako\npristupačna na osnovu utvrđenih kriterijuma.\nŠkolovanje treba da bude usmereno punom razvoju ljudske ličnosti i jačanju poštovanja ljudskih prava i osnovnih\nsloboda. Ono treba da unapređuje razumevanje, trpeljivost i prijateljstvo među svim narodima, rasnim i verskim\ngrupacijama, kao i delatnost Ujedinjenih nacija za održavanje mira.\nRoditelji imaju prvenstveno pravo da biraju vrstu školovanja za svoju decu.\nČlan 27.\nSvako ima pravo da slobodno učestvuje u kulturnom životu zajednice, da uživa u umetnosti i da učestvuje u naučnom\nnapretku i u dobrobiti koja otuda proističe.\nSvako ima pravo na zaštitu moralnih i materijalnih interesa koji proističu iz bilo kog naučnog, književnog ili\numetničkog dela čiji je on tvorac.\nČlan 28.\nSvako ima pravo na društveni i međunarodni poredak u kojem prava i slobode objavljeni u ovoj Deklaraciji mogu biti\npotpuno ostvareni.\nČlan 29.\nSvako ima dužnost prema zajednici koja jedina omogućava slobodno i puno razvijanje njegove ličnosti.\nU vršenju svojih prava i ostvarivanju sloboda svako može biti podvrgnut samo onim ograničenjima koja su predviđena\nzakonom u cilju obezbeđenja nužnog priznanja i poštovanja prava i sloboda drugih i u cilju zadovoljenja pravičnih\nzahteva morala, javnog poretka i opšteg blagostanja u demokratskom društvu.\nOva prava i slobode ni u kom slučaju ne mogu se izvršavati protivno ciljevima i načelima Ujedinjenih nacija.\nČlan 30.\nNijedna odredba ove Deklaracije ne može se tumačiti kao pravo za ma koju državu, grupu ili lice da preduzima bilo\nkoju aktivnost ili da vrši bilo kakvu radnju usmerenu na poništenje prava i sloboda koji su u njoj sadržani.",
            "Image": "75b4f09ded3fc359d88d90252d730094"
        }
    }
}
