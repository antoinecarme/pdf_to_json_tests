{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470711,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "OP\u0160TA DEKLARACIJA O PRAVIMA \u010cOVEKA\nUVOD\nPo\u0161to je priznavanje uro\u0111enog dostojanstva i jednakih i neotu\u0111ivih prava\nsvih \u010dlanova ljudske porodice temelj slobode, pravde i mira u svetu;\npo\u0161to je nepo\u0161tovanje i preziranje prava \u010doveka vodilo varvarskim\npostupcima, koji su vre\u0111ali savest \u010dove\u010danstva, i po\u0161to je stvaranje\nsveta u kojem \u0107e ljudska bi\u0107a u\u017eivati slobodu govora i verovanja i biti\nslobodna od straha i nema\u0161tine progla\u0161eno kao najvi\u0161a te\u017enja svakog\n\u010doveka;\npo\u0161to je bitno da prava \u010doveka budu za\u0161ti\u0107ena pravnim sistemom kako\n\u010dovek ne bi bio primoran da kao krajnjem izlazu pribegne pobuni protiv\ntiranije i ugnjetavanja;\npo\u0161to je bitno da se podsti\u010de razvoj prijateljskih odnosa me\u0111u narodima;\npo\u0161to su narodi Ujedinjenih nacija u Povelji ponovo proglasili svoju\nveru u osnovna prava \u010doveka, u dostojanstvo i vrednost \u010dovekove li\u010dnosti\ni ravnopravnost mu\u0161karaca i \u017eena i po\u0161to su odlu\u010dili da podsti\u010du\ndru\u0161tveni napredak i pobolj\u0161aju \u017eivotni standard u ve\u0107oj slobodi;\npo\u0161to su se dr\u017eave \u010dlanice obavezale da u saradnji s Ujedinjenim\nnacijama obezbede op\u0161te po\u0161tovanje i primenu ljudskih prava i osnovnih\nsloboda;\npo\u0161to je op\u0161te shvatanje ovih prava i sloboda od najve\u0107e va\u017enosti za\npuno ostvarenje ove obaveze,\nGENERALNA SKUP\u0160TINA PROGLA\u0160AVA\nOVU OP\u0160TU DEKLARACIJU O PRAVIMA \u010cOVEKA kao zajedni\u010dki domet koji treba\nda postignu svi narodi i sve nacije da bi svaki pojedinac i svaki organ\ndru\u0161tva, imaju\u0107i ovu Deklaraciju stalno na umu, te\u017eio da u\u010denjem i\nvaspitavanjem doprinese po\u0161tovanju ovih prava i sloboda da bi se\npostupnim unutra\u0161njim i me\u0111unarodnim merama obezbedilo njihovo op\u0161te i\nstvarno priznanje i po\u0161tovanje kako me\u0111u narodima samih dr\u017eava \u010dlanica,\ntako i me\u0111u narodima onih teritorija koje su pod njihovom upravom.\n\u010clan 1.\nSva ljudska bi\u0107a ra\u0111aju se slobodna i jednaka u dostojanstvu i pravima.\nOna su obdarena razumom i sve\u0161\u0107u i treba jedni prema drugima da\npostupaju u duhu bratstva.\n\u010clan 2.\nSvakom pripadaju sva prava i slobode progla\u0161ene u ovoj Deklaraciji bez\nikakvih razlika u pogledu rase, boje, pola, jezika, veroispovesti,\npoliti\u010dkog ili drugog mi\u0161ljenja, nacionalnog ili dru\u0161tvenog porekla,\nimovine, ro\u0111enja ili drugih okolnosti.\nDalje, ne\u0107e se praviti nikakva razlika na osnovu politi\u010dkog, pravnog ili",
            "Image": "94608c07880f86166a4e53c8ce1afa91"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "me\u0111unarodnog statusa zemlje ili teritorije kojoj neko lice pripada, bilo\nda je ona nezavisna, pod starateljstvom, nesamoupravna, ili da joj je\nsuverenost na ma koji drugi na\u010din ograni\u010dena.\n\u010clan 3.\nSvako ima pravo na \u017eivot, slobodu i bezbednost li\u010dnosti.\n\u010clan 4.\nNiko se ne sme dr\u017eati u ropstvu ili pot\u010dinjenosti: ropstvo i trgovina\nrobljem zabranjeni su u svim oblicima.\n\u010clan 5.\nNiko ne sme biti podvrgnut mu\u010denju ili svirepom, ne\u010dove\u010dnom ili\nponi\u017eavaju\u0107em postupku ili kazni.\n\u010clan 6.\nSvako ima pravo da svuda bude priznat kao pravni subjekt.\n\u010clan 7.\nSvi su pred zakonom jednaki i imaju pravo bez ikakve razlike na\npodjednaku zakonsku za\u0161titu. Svi imaju pravo na jednaku za\u0161titu protiv\nbilo kakve diskriminacije kojom se kr\u0161i ova Deklaracija i protiv svakog\npodsticanja na ovakvu diskriminaciju.\n\u010clan 8.\nSvako ima pravo da ga nadle\u017eni nacionalni sudovi efikasno \u0161tite od dela\nkr\u0161enja osnovnih prava koja su mu priznata ustavom ili zakonom.\n\u010clan 9.\nNiko ne sme biti proizvoljno uhap\u0161en, pritvoren, niti proteran.\n\u010clan 10.\nSvako ima potpuno jednako pravo na pravi\u010dno javno su\u0111enje pred\nnezavisnim i nepristrasnim sudom koji \u0107e odlu\u010diti o njegovim pravima i\nobavezama, i o osnovanosti svake krivi\u010dne optu\u017ebe protiv njega.\n\u010clan 11.\nSvako ko je optu\u017een za krivi\u010dno delo ima pravo da bude smatran nevinim\ndok se na osnovu zakona krivica ne doka\u017ee na javnom su\u0111enju na kojem su\nmu obezbe\u0111ene sve garantije potrebne za njegovu odbranu.\nNiko ne sme biti osu\u0111en za dela ili propuste koji nisu predstavljali\nkrivi\u010dno delo po nacionalnom ili me\u0111unarodnom pravu u vreme kada su\nizvr\u0161eni. Isto tako ne sme se izricati te\u017ea kazna od one koja se mogla\nprimeniti u vreme kada je krivi\u010dno delo izvr\u0161eno.\n\u010clan 12.",
            "Image": "622e487c9548bde3e0aef22ab9498078"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Niko ne sme biti izlo\u017een proizvoljnom me\u0161anju u privatni \u017eivot,\nporodicu, stan ili prepisku, niti napadima na \u010dast i ugled. Svako ima\npravo na zakonsku za\u0161titu protiv ovakvog me\u0161anja ili napada.\n\u010clan 13.\nSvako ima pravo na slobodu kretanja i izbora stanovanja u granicama\npojedine dr\u017eave.\nSvako ima pravo da napusti bilo koju zemlju, uklju\u010duju\u0107i svoju vlastitu,\ni da se vrati u svoju zemlju.\n\u010clan 14.\nSvako ima pravo da tra\u017ei i u\u017eiva u drugim zemljama uto\u010di\u0161te od\nproganjanja.\nNa ovo pravo se niko ne mo\u017ee pozvati u slu\u010daju gonjenja za krivi\u010dna dela\nkoja nisu politi\u010dkog karaktera ili progona zbog dela koja su u\nsuprotnosti sa ciljevima i na\u010delima Ujedinjenih nacija.\n\u010clan 15.\nSvako ima pravo na dr\u017eavljanstvo.\nNiko ne sme samovoljno biti li\u0161en svog dr\u017eavljanstva niti prava da\npromeni dr\u017eavljanstvo.\n\u010clan 16.\nPunoletni mu\u0161karci i \u017eene, bez ikakvih ograni\u010denja u pogledu rase,\ndr\u017eavljanstva ili vere, imaju pravo da sklope brak i da osnuju porodicu.\nOni su ravnopravni prilikom sklapanja braka, za vreme njegovog trajanja\ni prilikom njegovog razvoda.\nBrak se zaklju\u010duje samo slobodnim i potpunim pristankom lica koja\nstupaju u brak.\nPorodica je prirodna i osnovna \u0107elija dru\u0161tva i ima pravo na za\u0161titu\ndru\u0161tva i dr\u017eave.\n\u010clan 17.\nSvako ima pravo da poseduje imovinu, sam kao i u zajednici s drugima.\nNiko ne sme biti samovoljno li\u0161en imovine.\n\u010clan 18.\nSvako ima pravo na slobodu misli, savesti i vere; ovo pravo uklju\u010duje\nslobodu promene vere ili ube\u0111enja i slobodu da \u010dovek, bilo sam ili u\nzajednici s drugima, javno ili privatno, upra\u017enjava svoju veru ili\nube\u0111enje putem nastave, vr\u0161enja kulta i obavljanja obreda.\n\u010clan 19.\nSvako ima pravo na slobodu mi\u0161ljenja i izra\u017eavanja, \u0161to obuhvata i pravo",
            "Image": "72ca13e3a765878b547320f560c84076"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "da ne bude uznemiravan zbog svog mi\u0161ljenja, kao i pravo da tra\u017ei, prima\ni \u0161iri obave\u0161tenja i ideje bilo kojim sredstvima i bez obzira na\ngranice.\n\u010clan 20.\nSvako ima pravo na slobodu mirnog okupljanja i udru\u017eivanja.\nNiko ne mo\u017ee biti primoran da pripada nekom udru\u017eenju.\n\u010clan 21.\nSvako ima pravo da u\u010destvuje u upravljanju svojom zemljom, neposredno\nili preko slobodno izabranih predstavnika.\nSvako ima pravo da na ravnopravnoj osnovi stupa u javnu slu\u017ebu u svojoj\nzemlji.\nVolja naroda je osnova dr\u017eavne vlasti: ova volja treba da se izra\u017eava na\npovremenim i slobodnim izborima, koji \u0107e se sprovoditi op\u0161tim i jednakim\npravom glasa, tajnim glasanjem ili odgovaraju\u0107im postupkom kojim se\nobezbe\u0111uje sloboda glasanja.\n\u010clan 22.\nSvako, kao \u010dlan dru\u0161tva, ima pravo na socijalno osiguranje i pravo da\nostvaruje privredna, dru\u0161tvena i kulturna prava neophodna za svoje\ndostojanstvo i za slobodan razvoj svoje li\u010dnosti, uz pomo\u0107 dr\u017eave i\nme\u0111unarodne saradnje, a u skladu s organizacijom i sredstvima svake\ndr\u017eave.\n\u010clan 23.\nSvako ima pravo na rad, na slobodan izbor zaposlenja, na pravi\u010dne i\nzadovoljavaju\u0107e uslove rada i na za\u0161titu od nezaposlenosti.\nSvako, bez ikakve razlike, ima pravo na jednaku platu za jednaki rad.\nSvako ko radi ima pravo na pravednu i zadovoljavaju\u0107u naknadu koja njemu\ni njegovoj porodici obezbe\u0111uje egzistenciju koja odgovara ljudskom\ndostojanstvu i koja \u0107e, ako bude potrebno, biti upotpunjena drugim\nsredstvima socijalne za\u0161tite.\nSvako ima pravo da obrazuje i da stupi u sindikate radi za\u0161tite svojih\ninteresa.\n\u010clan 24.\nSvako ima pravo na odmor i razonodu, uklju\u010duju\u0107i razumno ograni\u010denje\nradnog vremena i povremeni pla\u0107eni odmor.\n\u010clan 25.\nSvako ima pravo na \u017eivotni standard koji obezbe\u0111uje zdravlje i\nblagostanje, njegovo i njegove porodice, uklju\u010duju\u0107i hranu, ode\u0107u, stan\ni lekarsku negu i potrebne socijalne slu\u017ebe, kao i pravo na osiguranje u\nslu\u010daju nezaposlenosti, bolesti, invalidnosti, udovi\u0161tva, starosti, ili",
            "Image": "fdafe9ab9f115e5ae921f7fe6afabbbd"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "drugih slu\u010dajeva gubljenja sredstava za izdr\u017eavanje usled okolnosti\nnezavisnih od njegove volje.\nMajke i deca imaju pravo na naro\u010dito staranje i pomo\u0107. Sva deca, ro\u0111ena\nu braku ili van njega, u\u017eivaju jednaku socijalnu za\u0161titu.\n\u010clan 26.\nSvako ima pravo na \u0161kolovanje. \u0160kolovanje treba da bude besplatno bar u\nosnovnim i ni\u017eim \u0161kolama. Osnovna nastava je obavezna. Tehni\u010dka i\nstru\u010dna nastava treba da bude op\u0161te dostupna, a vi\u0161a nastava treba da\nbude svima podjednako pristupa\u010dna na osnovu utvr\u0111enih kriterijuma.\n\u0160kolovanje treba da bude usmereno punom razvoju ljudske li\u010dnosti i\nja\u010danju po\u0161tovanja ljudskih prava i osnovnih sloboda. Ono treba da\nunapre\u0111uje razumevanje, trpeljivost i prijateljstvo me\u0111u svim narodima,\nrasnim i verskim grupacijama, kao i delatnost Ujedinjenih nacija za\nodr\u017eavanje mira.\nRoditelji imaju prvenstveno pravo da biraju vrstu \u0161kolovanja za svoju\ndecu.\n\u010clan 27.\nSvako ima pravo da slobodno u\u010destvuje u kulturnom \u017eivotu zajednice, da\nu\u017eiva u umetnosti i da u\u010destvuje u nau\u010dnom napretku i u dobrobiti koja\notuda proisti\u010de.\nSvako ima pravo na za\u0161titu moralnih i materijalnih interesa koji\nproisti\u010du iz bilo kog nau\u010dnog, knji\u017eevnog ili umetni\u010dkog dela \u010diji je on\ntvorac.\n\u010clan 28.\nSvako ima pravo na dru\u0161tveni i me\u0111unarodni poredak u kojem prava i\nslobode objavljeni u ovoj Deklaraciji mogu biti potpuno ostvareni.\n\u010clan 29.\nSvako ima du\u017enost prema zajednici koja jedina omogu\u0107ava slobodno i puno\nrazvijanje njegove li\u010dnosti.\nU vr\u0161enju svojih prava i ostvarivanju sloboda svako mo\u017ee biti podvrgnut\nsamo onim ograni\u010denjima koja su predvi\u0111ena zakonom u cilju obezbe\u0111enja\nnu\u017enog priznanja i po\u0161tovanja prava i sloboda drugih i u cilju\nzadovoljenja pravi\u010dnih zahteva morala, javnog poretka i op\u0161teg\nblagostanja u demokratskom dru\u0161tvu.\nOva prava i slobode ni u kom slu\u010daju ne mogu se izvr\u0161avati protivno\nciljevima i na\u010delima Ujedinjenih nacija.\n\u010clan 30.\nNijedna odredba ove Deklaracije ne mo\u017ee se tuma\u010diti kao pravo za ma koju\ndr\u017eavu, grupu ili lice da preduzima bilo koju aktivnost ili da vr\u0161i bilo\nkakvu radnju usmerenu na poni\u0161tenje prava i sloboda koji su u njoj",
            "Image": "6e4069955a0bbed9a3b04506af0cb0a9"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "sadr\u017eani.",
            "Image": "e28209ed296eb60eff29d85f3fb29f57"
        }
    }
}
