{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470653,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "OP\u0160TA DEKLARACIJA O PRAVIMA \u010cOVEKA\nUVOD\nPo\u0161to je priznavanje uro\u0111enog dostojanstva i jednakih i neotu\u0111ivih prava svih \u010dlanova ljudske porodice\ntemelj slobode, pravde i mira u svetu;\npo\u0161to je nepo\u0161tovanje i preziranje prava \u010doveka vodilo varvarskim postupcima, koji su vre\u0111ali savest\n\u010dove\u010danstva, i po\u0161to je stvaranje sveta u kojem \u0107e ljudska bi\u0107a u\u017eivati slobodu govora i verovanja i biti\nslobodna od straha i nema\u0161tine progla\u0161eno kao najvi\u0161a te\u017enja svakog \u010doveka;\npo\u0161to je bitno da prava \u010doveka budu za\u0161ti\u0107ena pravnim sistemom kako \u010dovek ne bi bio primoran da kao\nkrajnjem izlazu pribegne pobuni protiv tiranije i ugnjetavanja;\npo\u0161to je bitno da se podsti\u010de razvoj prijateljskih odnosa me\u0111u narodima;\npo\u0161to su narodi Ujedinjenih nacija u Povelji ponovo proglasili svoju veru u osnovna prava \u010doveka, u\ndostojanstvo i vrednost \u010dovekove li\u010dnosti i ravnopravnost mu\u0161karaca i \u017eena i po\u0161to su odlu\u010dili da podsti\u010du\ndru\u0161tveni napredak i pobolj\u0161aju \u017eivotni standard u ve\u0107oj slobodi;\npo\u0161to su se dr\u017eave \u010dlanice obavezale da u saradnji s Ujedinjenim nacijama obezbede op\u0161te po\u0161tovanje i\nprimenu ljudskih prava i osnovnih sloboda;\npo\u0161to je op\u0161te shvatanje ovih prava i sloboda od najve\u0107e va\u017enosti za puno ostvarenje ove obaveze,\nGENERALNA SKUP\u0160TINA PROGLA\u0160AVA\nOVU OP\u0160TU DEKLARACIJU O PRAVIMA \u010cOVEKA kao zajedni\u010dki domet koji treba da postignu svi\nnarodi i sve nacije da bi svaki pojedinac i svaki organ dru\u0161tva, imaju\u0107i ovu Deklaraciju stalno na umu, te\u017eio\nda u\u010denjem i vaspitavanjem doprinese po\u0161tovanju ovih prava i sloboda da bi se postupnim unutra\u0161njim i",
            "Image": "a7c3e176c59d81601401a23bae21d888"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "me\u0111unarodnim merama obezbedilo njihovo op\u0161te i stvarno priznanje i po\u0161tovanje kako me\u0111u narodima\nsamih dr\u017eava \u010dlanica, tako i me\u0111u narodima onih teritorija koje su pod njihovom upravom.\n\u010clan 1.\nSva ljudska bi\u0107a ra\u0111aju se slobodna i jednaka u dostojanstvu i pravima. Ona su obdarena razumom i sve\u0161\u0107u\ni treba jedni prema drugima da postupaju u duhu bratstva.\n\u010clan 2.\nSvakom pripadaju sva prava i slobode progla\u0161ene u ovoj Deklaraciji bez ikakvih razlika u pogledu rase,\nboje, pola, jezika, veroispovesti, politi\u010dkog ili drugog mi\u0161ljenja, nacionalnog ili dru\u0161tvenog porekla,\nimovine, ro\u0111enja ili drugih okolnosti.\nDalje, ne\u0107e se praviti nikakva razlika na osnovu politi\u010dkog, pravnog ili me\u0111unarodnog statusa zemlje ili\nteritorije kojoj neko lice pripada, bilo da je ona nezavisna, pod starateljstvom, nesamoupravna, ili da joj je\nsuverenost na ma koji drugi na\u010din ograni\u010dena.\n\u010clan 3.\nSvako ima pravo na \u017eivot, slobodu i bezbednost li\u010dnosti.\n\u010clan 4.\nNiko se ne sme dr\u017eati u ropstvu ili pot\u010dinjenosti: ropstvo i trgovina robljem zabranjeni su u svim oblicima.\n\u010clan 5.\nNiko ne sme biti podvrgnut mu\u010denju ili svirepom, ne\u010dove\u010dnom ili poni\u017eavaju\u0107em postupku ili kazni.\n\u010clan 6.",
            "Image": "0b0dbf59b614c22b1a0a322f7b0b9c97"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Svako ima pravo da svuda bude priznat kao pravni subjekt.\n\u010clan 7.\nSvi su pred zakonom jednaki i imaju pravo bez ikakve razlike na podjednaku zakonsku za\u0161titu. Svi imaju\npravo na jednaku za\u0161titu protiv bilo kakve diskriminacije kojom se kr\u0161i ova Deklaracija i protiv svakog\npodsticanja na ovakvu diskriminaciju.\n\u010clan 8.\nSvako ima pravo da ga nadle\u017eni nacionalni sudovi efikasno \u0161tite od dela kr\u0161enja osnovnih prava koja su mu\npriznata ustavom ili zakonom.\n\u010clan 9.\nNiko ne sme biti proizvoljno uhap\u0161en, pritvoren, niti proteran.\n\u010clan 10.\nSvako ima potpuno jednako pravo na pravi\u010dno javno su\u0111enje pred nezavisnim i nepristrasnim sudom koji \u0107e\nodlu\u010diti o njegovim pravima i obavezama, i o osnovanosti svake krivi\u010dne optu\u017ebe protiv njega.\n\u010clan 11.\nSvako ko je optu\u017een za krivi\u010dno delo ima pravo da bude smatran nevinim dok se na osnovu zakona krivica\nne doka\u017ee na javnom su\u0111enju na kojem su mu obezbe\u0111ene sve garantije potrebne za njegovu odbranu.\nNiko ne sme biti osu\u0111en za dela ili propuste koji nisu predstavljali krivi\u010dno delo po nacionalnom ili\nme\u0111unarodnom pravu u vreme kada su izvr\u0161eni. Isto tako ne sme se izricati te\u017ea kazna od one koja se mogla\nprimeniti u vreme kada je krivi\u010dno delo izvr\u0161eno.\n\u010clan 12.",
            "Image": "674304d3a7c5e00bc670ca6ea2d3c2ac"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Niko ne sme biti izlo\u017een proizvoljnom me\u0161anju u privatni \u017eivot, porodicu, stan ili prepisku, niti napadima na\n\u010dast i ugled. Svako ima pravo na zakonsku za\u0161titu protiv ovakvog me\u0161anja ili napada.\n\u010clan 13.\nSvako ima pravo na slobodu kretanja i izbora stanovanja u granicama pojedine dr\u017eave.\nSvako ima pravo da napusti bilo koju zemlju, uklju\u010duju\u0107i svoju vlastitu, i da se vrati u svoju zemlju.\n\u010clan 14.\nSvako ima pravo da tra\u017ei i u\u017eiva u drugim zemljama uto\u010di\u0161te od proganjanja.\nNa ovo pravo se niko ne mo\u017ee pozvati u slu\u010daju gonjenja za krivi\u010dna dela koja nisu politi\u010dkog karaktera ili\nprogona zbog dela koja su u suprotnosti sa ciljevima i na\u010delima Ujedinjenih nacija.\n\u010clan 15.\nSvako ima pravo na dr\u017eavljanstvo.\nNiko ne sme samovoljno biti li\u0161en svog dr\u017eavljanstva niti prava da promeni dr\u017eavljanstvo.\n\u010clan 16.\nPunoletni mu\u0161karci i \u017eene, bez ikakvih ograni\u010denja u pogledu rase, dr\u017eavljanstva ili vere, imaju pravo da\nsklope brak i da osnuju porodicu. Oni su ravnopravni prilikom sklapanja braka, za vreme njegovog trajanja i\nprilikom njegovog razvoda.\nBrak se zaklju\u010duje samo slobodnim i potpunim pristankom lica koja stupaju u brak.\nPorodica je prirodna i osnovna \u0107elija dru\u0161tva i ima pravo na za\u0161titu dru\u0161tva i dr\u017eave.\n\u010clan 17.",
            "Image": "62df93a10a73055c812a8ca877b5b5f1"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Svako ima pravo da poseduje imovinu, sam kao i u zajednici s drugima.\nNiko ne sme biti samovoljno li\u0161en imovine.\n\u010clan 18.\nSvako ima pravo na slobodu misli, savesti i vere; ovo pravo uklju\u010duje slobodu promene vere ili ube\u0111enja i\nslobodu da \u010dovek, bilo sam ili u zajednici s drugima, javno ili privatno, upra\u017enjava svoju veru ili ube\u0111enje\nputem nastave, vr\u0161enja kulta i obavljanja obreda.\n\u010clan 19.\nSvako ima pravo na slobodu mi\u0161ljenja i izra\u017eavanja, \u0161to obuhvata i pravo da ne bude uznemiravan zbog\nsvog mi\u0161ljenja, kao i pravo da tra\u017ei, prima i \u0161iri obave\u0161tenja i ideje bilo kojim sredstvima i bez obzira na\ngranice.\n\u010clan 20.\nSvako ima pravo na slobodu mirnog okupljanja i udru\u017eivanja.\nNiko ne mo\u017ee biti primoran da pripada nekom udru\u017eenju.\n\u010clan 21.\nSvako ima pravo da u\u010destvuje u upravljanju svojom zemljom, neposredno ili preko slobodno izabranih\npredstavnika.\nSvako ima pravo da na ravnopravnoj osnovi stupa u javnu slu\u017ebu u svojoj zemlji.\nVolja naroda je osnova dr\u017eavne vlasti: ova volja treba da se izra\u017eava na povremenim i slobodnim izborima,\nkoji \u0107e se sprovoditi op\u0161tim i jednakim pravom glasa, tajnim glasanjem ili odgovaraju\u0107im postupkom kojim\nse obezbe\u0111uje sloboda glasanja.",
            "Image": "50c112c1b61a00ff282c201b9c97dbe8"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "\u010clan 22.\nSvako, kao \u010dlan dru\u0161tva, ima pravo na socijalno osiguranje i pravo da ostvaruje privredna, dru\u0161tvena i\nkulturna prava neophodna za svoje dostojanstvo i za slobodan razvoj svoje li\u010dnosti, uz pomo\u0107 dr\u017eave i\nme\u0111unarodne saradnje, a u skladu s organizacijom i sredstvima svake dr\u017eave.\n\u010clan 23.\nSvako ima pravo na rad, na slobodan izbor zaposlenja, na pravi\u010dne i zadovoljavaju\u0107e uslove rada i na za\u0161titu\nod nezaposlenosti.\nSvako, bez ikakve razlike, ima pravo na jednaku platu za jednaki rad.\nSvako ko radi ima pravo na pravednu i zadovoljavaju\u0107u naknadu koja njemu i njegovoj porodici obezbe\u0111uje\negzistenciju koja odgovara ljudskom dostojanstvu i koja \u0107e, ako bude potrebno, biti upotpunjena drugim\nsredstvima socijalne za\u0161tite.\nSvako ima pravo da obrazuje i da stupi u sindikate radi za\u0161tite svojih interesa.\n\u010clan 24.\nSvako ima pravo na odmor i razonodu, uklju\u010duju\u0107i razumno ograni\u010denje radnog vremena i povremeni\npla\u0107eni odmor.\n\u010clan 25.\nSvako ima pravo na \u017eivotni standard koji obezbe\u0111uje zdravlje i blagostanje, njegovo i njegove porodice,\nuklju\u010duju\u0107i hranu, ode\u0107u, stan i lekarsku negu i potrebne socijalne slu\u017ebe, kao i pravo na osiguranje u\nslu\u010daju nezaposlenosti, bolesti, invalidnosti, udovi\u0161tva, starosti, ili drugih slu\u010dajeva gubljenja sredstava za\nizdr\u017eavanje usled okolnosti nezavisnih od njegove volje.",
            "Image": "7335d5bdaea1d20d0fca5f3e591943c6"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Majke i deca imaju pravo na naro\u010dito staranje i pomo\u0107. Sva deca, ro\u0111ena u braku ili van njega, u\u017eivaju\njednaku socijalnu za\u0161titu.\n\u010clan 26.\nSvako ima pravo na \u0161kolovanje. \u0160kolovanje treba da bude besplatno bar u osnovnim i ni\u017eim \u0161kolama.\nOsnovna nastava je obavezna. Tehni\u010dka i stru\u010dna nastava treba da bude op\u0161te dostupna, a vi\u0161a nastava treba\nda bude svima podjednako pristupa\u010dna na osnovu utvr\u0111enih kriterijuma.\n\u0160kolovanje treba da bude usmereno punom razvoju ljudske li\u010dnosti i ja\u010danju po\u0161tovanja ljudskih prava i\nosnovnih sloboda. Ono treba da unapre\u0111uje razumevanje, trpeljivost i prijateljstvo me\u0111u svim narodima,\nrasnim i verskim grupacijama, kao i delatnost Ujedinjenih nacija za odr\u017eavanje mira.\nRoditelji imaju prvenstveno pravo da biraju vrstu \u0161kolovanja za svoju decu.\n\u010clan 27.\nSvako ima pravo da slobodno u\u010destvuje u kulturnom \u017eivotu zajednice, da u\u017eiva u umetnosti i da u\u010destvuje u\nnau\u010dnom napretku i u dobrobiti koja otuda proisti\u010de.\nSvako ima pravo na za\u0161titu moralnih i materijalnih interesa koji proisti\u010du iz bilo kog nau\u010dnog, knji\u017eevnog\nili umetni\u010dkog dela \u010diji je on tvorac.\n\u010clan 28.\nSvako ima pravo na dru\u0161tveni i me\u0111unarodni poredak u kojem prava i slobode objavljeni u ovoj Deklaraciji\nmogu biti potpuno ostvareni.\n\u010clan 29.\nSvako ima du\u017enost prema zajednici koja jedina omogu\u0107ava slobodno i puno razvijanje njegove li\u010dnosti.",
            "Image": "f9ab1b20196052f9e37d3e2eb5524c90"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "U vr\u0161enju svojih prava i ostvarivanju sloboda svako mo\u017ee biti podvrgnut samo onim ograni\u010denjima koja su\npredvi\u0111ena zakonom u cilju obezbe\u0111enja nu\u017enog priznanja i po\u0161tovanja prava i sloboda drugih i u cilju\nzadovoljenja pravi\u010dnih zahteva morala, javnog poretka i op\u0161teg blagostanja u demokratskom dru\u0161tvu.\nOva prava i slobode ni u kom slu\u010daju ne mogu se izvr\u0161avati protivno ciljevima i na\u010delima Ujedinjenih\nnacija.\n\u010clan 30.\nNijedna odredba ove Deklaracije ne mo\u017ee se tuma\u010diti kao pravo za ma koju dr\u017eavu, grupu ili lice da\npreduzima bilo koju aktivnost ili da vr\u0161i bilo kakvu radnju usmerenu na poni\u0161tenje prava i sloboda koji su u\nnjoj sadr\u017eani.",
            "Image": "a67d370b857c1b76108ca319e3de49c7"
        }
    }
}
