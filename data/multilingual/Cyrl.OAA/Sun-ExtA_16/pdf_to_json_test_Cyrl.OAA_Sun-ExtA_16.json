{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469902,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Montserrat-Regular', 12.096)}",
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Чипа̄линне̄сал деклара̄сиjачи нари доролбони\nДапарра̄ долдаппула ресолjусиjаӡи 217 А (III)\nГениралинэиӈи Ассаммбилеjаӈи Сагӡи бе̄ 10 (ӡон)\nинэӈидуни 1948 (ге̄да миӈга хуjу таӈгу ӡūндо̄ ӡапку)\nананиду\n[?]\nМөрөнӡи боддоумари нари нарре̄ эсини болӡитта\nчипа̄линне̄салду нари нумидуни омоттоммо̄ эввури\nтанандда̄ дорочи тари бūни гэву тэккэ̄ни, тэдэ\nтэккэ̄ни, эми ва̄лле̄ биввури тэккэ̄ни;\nмөрөнӡи боддоумари тари нари дорро̄ни болӡиттаури\nбалӡӯрини ва̄лихха̄ тари госсӯллини нари ирка̄ни,\nандупури тамаче̄ биввурре̄, хамаче̄ду гурусэл\nкэсэлу оличи, биличи эмэри ӈэ̄ллэ̄, эмэри сūнэӡӡе\nчава долдаппула нари гугдама мөрөниӈэчи;\nмөрөнӡи боддоумари нари дорро̄ни эттэуми товвури\nге̄ кусуӡини каирамбуӡӡи, нари ӡобоми па̄улими\nэбуддо̄ни ва̄лимачче̄ болӡиӡе̄салтаи;\nмөрөнӡи боддоумари тари бэлэчими оввури гурусал\nандаилӈачи бибуддо̄чи;\nмөрөнӡи боддоумари тари Обедиԩо̄ннэjа На̄сиjа\nгурулни нурихачи Уста̄виду мэ̄нэ акта̄ривари нари\nда̄jи доромбони, нари маӈга̄ни са̄мари чоми тоичи\nбэлэчибуддо̄ри сосиа̄линэи прогре̄сситэи бикко̄чи\nулиӈгаулиӈга опо̄ми да̄jи гэвуӡи бимэри;\nмөрөнӡи боддоумари тари гои бо̄сал чле̄нучи\nтоктоумачихачи бэлэчибуддо̄ри Органиса̄сиjандо\nОбедиԩо̄ннэи На̄сиjандо гэсэ уилэмэри нари\nдорро̄ни гэбубуддо̄ри, нари дорро̄ннū, нари да̄jима\nгэвво̄ннū итэчимэри орро̄;\nмөрөнӡи боддоумари тари чипа̄линне̄сал са̄ривачи\nдоро мөрөмбөннū, гэву мөрөмбөннū тари акта̄ввурре̄ ӡиӈ\nулиӈга хоӡидала̄ андуми.\nГенера̄лина Ассамбле̄jа\nдолданӡини эсипчи Чипалинне̄сал Деклара̄сиjачи\nнари доролбони сада̄чаӈуӡӡи дапагаччи чава\nандуми муттэитэми чипалинне̄ гурусэл, бо̄сол\nчоми ге̄дадда̄ нари, ге̄дадда̄ хӯпа о̄ргануни\nгэгдэкэ актамари эсипчи Декларассиjjа̄, каксило̄л\nаллаупури да̄руни, таттуччури да̄руни тари\nдоролб , тари гэвулбэ гэбубуддо̄чи бэлэччилол.\nЧопе̄ насионалинэjjū местународнэjjū\nпрогрессивнэjjū мероприjатиjэл да̄ручи андуитами\nпэрге̄лол чипа̄линне̄па улиӈгаӡи са̄вво̄мбо̄нда,",
            "Image": "a658c5a7186ff3629a74e890ab87353e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "хоӡидала̄ андупо̄нда ча сада̄чалба бо̄ гуруни\nдо̄дуннū, хӯпа членуни до̄дуннū, на̄ гуруни до̄дуннū\nхамаче̄ jурисдūксиjэду но̄ни бūни.\nСтатиjа 1\nЧипа̄ли гурунне̄ балӡичи гэвумэ, омотто мэ̄нэ\nмөрөнӡи, мэ̄нэ доронӡи. Но̄чи идэлу, иркалу, мэ̄нэ\nмэ̄нӡи на̄дактаӈачи бūчи.\nСтатиjа 2\nХамаче̄дда̄ чипа̄ли нари на̄дассичи чипа̄ли\nдоролбо, чипа̄ли гэвулбэ эсипчи деклара̄сиjаду\nдолдаппулалба хаивадда̄ хо̄нидда̄ эпулэ кадачче̄:\nгои халадда̄ биӡини, хэрэктэни силланидда гои\nбиӡини, хусэнне̄ддэ̄-эктэнне̄ддобиӡини, кэсэниддэ\nгои биӡини, религиjанидда̄ гои биӡини,\nполитическиддэ̄ гоиддэ тэдэни, гурумадда\nсосиалинэиддэ̄ тэккэни биӡини, абдулусалдда̄,\nбаjанӡисалдда̄ сūнэӡӡисэлддэ биӡини.\nТамаччу эввури то̄ хамаче̄дда̄ чипали кадакко\nполитическэиддэ̄ доромо̄моддо̄ гуру-гурумама\nтэккэлло̄ бо̄ статуссе̄ни, на̄ статуссе̄ни, хамаче̄ду\nнари бūни, биӡини тари на̄ сиса̄ бū, ӈуидэ̄ киханӡи бū,\nмэ̄нэ эси ӡаӈге̄рра̄ бū камаличипула\nсуверинитетулуддэ бū.\nСтатиjа 3\nХамаче̄дда̄ чипа̄ли нари на̄дассичи чипа̄ли дорони\nбūни бивввуритэи, гэвутэи, мэнэ-мэнӡи сиса\nбиввуритэи.\nСтатиjа 4\nӇуиддэ̄ элини бе̄ болӡитаду, болӡиттаури доронду;\nболӡитадда̄, болумба худасурре̄дда̄ хэрэссури\nхамаче̄дда̄ хо̄нидда биӡини.\nСтатиjа 5\nӇуиддэ̄ ӈуивэддэ эӡили па̄чче̄, ӡиӈ катуӡи, нариӡи\nхаӈасаи эӡили булмэчче̄ но̄ни мөрөмбөни сэӈгэрэммū\nкэсулэммū.\nСтатиjа 6\nХамаче̄дда̄ чипа̄ли нари, хаидудда̄ бими дорони\nбūни но̄ни правосубекносе̄ни са̄буддо̄чи.\nСтатиjа 7\nЧипа̄ли гурусал ге̄ду омотто доролчи бини ӈуиддэ\nбиӡини омотто ге̄ аксаччуритаини. Чипа̄ли гурусал",
            "Image": "77865313d65a9bb555365d64042ba230"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "дорочи бūни омотто аксаччуритаи хамаче̄дда\nчипа̄ли болӡитаду, болӡитта̄ имо̄ччуриду эсипчи\nдеклара̄сиjjа̄ камаличчитаи.\nСтатиjа 8\nХамаче̄дда̄ чипа̄ли нари дорони бūни но̄ни да̄jи\nдоролбони конститусиjjа̄. Ге̄ккэ бухэмбэни\nкамаличихандучи компете̄нтнэи гурума судусэлбэ\nулиӈгамаӈуӡи андутто̄мбуми.\nСтатиjа 9\nӇуивэддэ эӡилил баи аристоваира, эӡилил даппа̄,\nэӡилил хасаси.\nСтатиjа 10\nХамаче̄дда̄ чипа̄ли нари но̄ни дорро̄нни но̄ни\nуилэкко̄нни са̄буддо̄чи, но̄ни уголовнэи баитани\nтэддэ̄ни но̄ттоини уччимбэчи са̄буддо̄чи, дорони\nбūни омотто биввури тэккэндуни но̄ни баитта̄ни\nкэсэӡи е̄робуддо̄чи мэ̄нэ сиса̄ бū беспристраснэи\nсӯдуду нэ̄ ӡе̄рударра̄ тэддэ̄ гэлэми.\nСтатиjа 11\nХамаче̄дда̄ чипа̄ли нари, ӈуивэ баиталле̄чи, дорони\nбūни мэ̄пи баитала ана̄ опо̄ми суду баитта̄ни\nба̄вво̄талла̄ни ге̄мӡӡи кэсэӡӡū баиттани е̄роми,\nтэ̄лиддэ но̄тоини буми хаивадда̄ чипали\nаксаччуриду.\nӇуивэддэ эӡилил сӯӡūрэ тари баитта̄ ба̄рини эрунду\nтари баита гурума ге̄ддӯ гуру-гурума дороддӯ\nбаиталлаури эччини бе̄. Худэулиӡи эввури кэсуллэ\nча баита̄, хамаче̄мба бӯрилэхэчи ча эрунду, ха̄ли\nбаита ба̄пула биччи.\nСтатиjа 12\nӇуиддэ̄ эллини мэттэкки баи ūвво̄нда мэниӈӈū\nнумиббū бūккутэини, баи сулӯдами ūпэчими но̄ни\nдукутаиннū, кореспонуденсиjэни сипкутаинни,\nиркатаиннū, репутасиjатаинни. Ӈуиддэ̄ чипали\nдорони бūни ге̄ аксачиккутаини мэ̄ттэкки\nсулӯдамари ипэчче̄гичи.\nСтатиjа 13\nХамаче̄дда̄ чипа̄ли нари дорони бūни бо̄ва боки\nгипали пулими биккуӡӡи силмами.\nХамаче̄дда̄ чипа̄ли нари дорони бūни хамаче̄мбадда\nмэ̄ниӈӈиддэ̄ бо̄во вэдэми ӈэнуми чо̄ччи гочи\nисумидда мэ̄нэ бо̄такки.",
            "Image": "ae8c84bee8f5d0753d273538397f8956"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Статиjа 14\nХамаче̄дда̄ чипа̄ли нари дорони бūни но̄мбони\nхасасидучибūкко̄ гэлэбуӡӡи гои бо̄ду, чаду\nсиригаччи бими.\nТари доро хэчче̄ни политикама баитолло\nхасасидучи, гои баитаду се̄лилддӯ принсипилду\nОрганиза̄сиjаӈи Обидиɲоннэи Насjаӈи мэккуссидуни\nэсини хэттэ̄.\nСтатиjа 15\nХамаче̄дда̄ чипа̄ли нари доро̄ни бūни\nграсидануства̄ дапами.\nӇуивэддэ̄ баи эввури атто̄ грасидануство̄ни,\nӈуиддэ̄ мэ̄нэддэ̄ эсини калла̄ грасиданустваби.\nСтатиjа 16\nХусэнне̄ эктэнне̄, хуруми хоӡихасал, дорочи бūни\nра̄ссачи да̄ррунни, насионалинусичи да̄рунни,\nрелūгиjачи дарунни эввуми кадачче̄ мūрэнӡидучи,\nнумиӡӡи андусидучи. Но̄чи омоттомо дорочи бūни\nмūрэнӡидучи, мūрэм бūдучи, мūрэнду пуjjедучи.\nДӯтӈосо гэсэ гэвумӡи токтоумачими хоӡӯтачче\nмūронӡивэчи саклjучаиричи.\nНуми тари хупа да̄jини хупа чоми дорони бūни чоми\nхупаддӯ государствуддӯ аксачикк актами.\nСтатиjа 17\nХамаче̄дда̄ чипа̄ли нари дорони бūни умукэддэ\nгоине̄салду гэсэддэ̄ абдуӡи таккурами.\nӇуидуддэ абдумбани баи нуиддэ̄ эллини тананда.\nСтатиjа 18\nХамаче̄дда̄ чипа̄ли нари дорони бūни мөррө̄, ирккэ̄,\nрелигиjjэ̄ гэвво̄ни; тари доро дапучче̄ни\nрелūгиjаббū долдаккуббū каллаурре̄, мэ̄нэ\nрелūгиjабби, долдаккуббū умӯкэддэ̄ по̄нне̄салдуддэ\nгэсэ долдамбуӡӡи нари до̄дуннū умӯкэддо тачими,\nэндурре̄ддэ̄ долӡими религиосинэjjū ритуалинэjjū\nобрjа̄ддо̄ни андуми.\nСтатиjа 19\nХамаче̄дда̄ чипа̄ли нари дорони бūни долдакку\nгэвво̄ни гэвумӡи чава долдамбуӡӡи; мэ̄нэ\nдолдаккуби гэввоннū эми камаличче̄ дапутабуӡӡи,\nгэвво̄ гэлэктэмми, алдо̄ идеjjа̄ хо̄нидда томи",
            "Image": "5359e431485b6a95c0ef2aeb2d4e7ee0"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "государуственнаи гранисса эми киханда гаммū\nбӯчиммū – тари доро даппучче̄ни.\nСтатиjа 20\nХамаче̄дда̄ чипа̄ли нари дорони бūни бэрэми чауха\nгэвво̄ннū хӯпа гэвво̄ннū.\nӇуивэддэ̄ нэ̄ эввури ūвво̄ндэ хамаче̄таидда хӯпатаи.\nСтатиjа 21\nХамаче̄дда̄ чипа̄ли нари дорони бūни мэ̄нэ бо̄ӈуӡӡи\nмэ̄нэддэ силмапула нарисалӡидда ӡаӈге̄рами.\nХамаче̄дда̄ чипа̄ли нари дорони бūни мэ̄нэ бо̄ӡӡи\nомотто ūввури дорони бо̄би уилэккутэини.\nГуру во̄лjани правителиство кусуни бūллини; тари\nво̄лjа мэ̄пи са̄вво̄ллини ӡиллэлул ана̄ силмал-\nсилмалду, хамачесалба андуличи гэрэммэ\nомоттоммо̄ силмаури дороду сипкучими силмамми\nгоилӡи омоттомол пормалӡи бэлэчимми силма\nгэвво̄ни андуми.\nСтатиjа 22\nХамаче̄дда̄ чипа̄ли нари, хупанне̄, дорони бūни\nгэлэми сосиалинэи бэлэччурре̄ддэ̄, андупурре̄ддэ\nна̄дамба мэ̄нэ дороббū дапутабуӡӡи, мэ̄нэ маӈгабби\nгэвумэ балӡибуддо̄ни экономическиду,\nсосиалинэиду кулитурнэиду областиду гурума\nкусуӡӡи гуру-гурума гэсэ уилэӡӡи бэлэчимэри бо̄-бо\nструктурэ̄ннū, ресурсэ̄нни хэттэ̄ини.\nСтатиjа 23\nХамаче̄дда̄ чипа̄ли нари дорони бūни уилэккуду,\nгэвумэ уилэкко̄ силмабуӡӡū, эмэри камаличче\nулиӈгаӡи уилэури уилэккуду уилэбуӡӡū, уилэкку\nана̄дуни аксачибуддо̄чи.\nХамаче̄дда̄ чипа̄ли нари, мэ̄пи эми сэӈгэррэундэ,\nдорони бūни омоттомо уилэпулэ уилэду омоттомо\nтамма̄ тамабуддо̄чи.\nХамаче̄дда̄ чипа̄ли уилле̄ нари дорони бūни эввуми\nкамаличче̄ улиӈгамако̄ тамма̄ тамабуддо̄чи, ои\nбигини хамаче̄дда̄ гои сосиалинэи бэлэччурре\nбубуддо̄чи мэ̄ппū мэ̄нэ нумиббū улиӈгаӡи\nкихамбуддо̄ни.\nХамаче̄дда̄ чипа̄ли нари дорони бūни пропе̄си\nхӯпамбани андуми, пропеси хӯпатаини ūррэ̄ мэ̄нэ\nдороби аксачибуӡӡи.",
            "Image": "5fb512c0f00f09f55494b6e49cb17db2"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Montserrat-Regular', 12.096)}",
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Статиjа 24\nХамаче̄дда̄ чипа̄ли нари дорони бūни\nдэрукпуритэjjū, хуппуритэjjū, уидо̄киӡи дуралипула\nуилэури инэӈитэjjū, анани-анани таммаури\nотпускатаjjū.\nСтатиjа 25\nХамаче̄дда̄ чипа̄ли нари дорони бūни эргими\nбиввурре̄; тари дэппи, багдухи, дуку, окчичими\nе̄ропури, на̄дассури сосиалинэи бэлэччури-тари\nчипа̄ли на̄да мэ̄нэ эргэббū, мэ̄нэ нумиби эргэмбэннū\nокчичибуӡӡи, эргими бибуӡӡи, мэ̄ппū, мэ̄нэ нумиббū\nбэлэчибуӡӡи уилэлу ана̄ опе̄, сагдаппе̄, хаимидда\nэргимбэ вэ̄дэпе̄ мэ̄нэ баитала ана̄ӡи.\nЭни оччисал jатауна бūсэл дорочи бūни даjиӡи\nкихами бэлэчибуддо̄чи. Чипа̄л пурил мūрэм\nбалӡихалдда̄, мūрэм эччил балӡе̄дда̄ чипа̄линне̄таи\nомоттомо сосиалинэи бэлэччурре̄ тамме̄чи.\nСтатиjа 26\nХамаче̄дда̄ чипа̄ли нари таччӯриду дорони бūни.\nТэнэ̄ тачикку тамала ана̄, нэ̄ тачими хоӡӡӯттаури.\nЧипа̄л тачикку тамала ана, нэ тачими хоӡӡӯттаури.\nТехническаjjū, пропессионалинэjjū, гугдамаjjū\nтаччури чипа̄линне̄па ūввонӡини, ӈуи уидо̄ки бūни.\nТаччури нари мөррө̄ннө, нари дөррө̄ннū, нари иддэ̄ннū\nмаӈга опо̄нӡини, гэббо̄ннū нари доротоини, нари\nдаjи гэвутэини даjи опонӡини. Таччури мэ̄нэ\nмэ̄пэри са̄маччурре̄, маӈиттаурре̄ бэлэччини,\nӡе̄лачимари биввурре̄ гуру-гуру таундуни, ра̄самма\nрелигио̄синамма̄ хӯпа-хӯпа таундуни бэлэччини\nОрганисасиjа Обедиԩонэи На̄сиjа уилэкко̄ни эмэри\nвалле̄ биввурре̄ дапучче̄вани бэлэччини.\nАмиjjа̄ – эниjjэ̄ дорочи бūни дуллӯӡи силмами\nтачикко̄, хоттои пурилбэри ūвуличи тачибуддо̄чи.\nСтатиjа 27\nХамаче̄дда̄ чипа̄ли нари дорони бūни гэвум\nкаксибуӡӡи кулитурнэитэи хӯпа биввуритэини,\nсэбдэними пакчиӡи андупулаӡи, каксими наука\nпрогресситэини, улиӈгамаӡини таккурами.\nХамаче̄дда̄ чипа̄ли нари дорони бūни но̄ни мөрөммө\nабдумма̄ интере̄ссе̄ни аксачибуддо̄чи, тари\nандупула (топула) бūгини но̄ни научинэи\nлитературинэи худосественнэи уилэни тари\nавторини но̄ни бигини.\nСтатиjа 28",
            "Image": "9186b4313e6c54688ec835c41526eded"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Montserrat-Regular', 12.096)}",
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Хамаче̄дда̄ чипа̄ли нари дорони бūни\nсосиа̄линэиддӯ, гуру-гуру тауни эпсиӡидду, jэ\nДекларасиjаду нурипула доролбо гэвулбэ чипа̄ли\nандусилил.\nСтатиjа 29\nХамаче̄дда̄ чипа̄ли нари дорони бūни хӯпаду,\nхамаче̄ду чадӯмали гэвумӡӡū даjиӡӡū но̄ни маӈгани\nбалӡини.\nТаккураини мэ̄нэ доролӡӡū, мэ̄нэ гэвулӡи\nхамаче̄мбадда̄ чипа̄ли нарре̄ камаличчичи сако̄ну\nкусудуни ӡэӈкūр са̄буддо̄ннū гэбубуддо̄нни гоинне\nдоролбоччū гэбулбэччū, тэдэмэ мөррө̄, хупама\nэбсиӡӡū, чипа̄линне̄сал эргикко̄ччи гэллэ̄лбэни\nкаксими тобуддо̄ни.\nЭрил доролӡӡū гэвулӡӡū таккурами хо̄нидда эввури\nкамаличче̄ се̄лилбэ принсипилбэ Органисасиjани\nОбедиԩо̄нэхи Насиjаӈи.\nСтатиjа 30\nХаидда̄ эсипчи Декларасиjаду хаӈасаилакка эсини\nмөрөчө̄ндэ тамачикка хаива буввуре\nгосударствутаи, нари хӯпатаини, ге̄да-ге̄да\nнаритаи дорро̄ хамаче̄дда̄ уилэкко̄ товвурре̄,\nандуми товвурре̄ хамаче̄ атуччини доролбо,\nгавулбэ, декларасиjаду нурипулалба.",
            "Image": "c04f925e3f16b89c16ed90713a982301"
        }
    }
}
