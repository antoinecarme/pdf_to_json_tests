{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469884,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Montserrat-Regular', 9.216)}",
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Чипа̄линне̄сал деклара̄сиjачи нари доролбони\nДапарра̄ долдаппула ресолjусиjаӡи 217 А (III) Гениралинэиӈи\nАссаммбилеjаӈи Сагӡи бе̄ 10 (ӡон) инэӈидуни 1948 (ге̄да миӈга хуjу таӈгу\nӡūндо̄ ӡапку) ананиду\n[?]\nМөрөнӡи боддоумари нари нарре̄ эсини болӡитта̄ чипа̄линне̄салду\nнари нумидуни омоттоммо̄ эввури танандда̄ дорочи тари бūни гэву\nтэккэ̄ни, тэдэ тэккэ̄ни, эми ва̄лле̄ биввури тэккэ̄ни;\nмөрөнӡи боддоумари тари нари дорро̄ни болӡиттаури балӡӯрини\nва̄лихха̄ тари госсӯллини нари ирка̄ни, андупури тамаче̄ биввурре̄,\nхамаче̄ду гурусэл кэсэлу оличи, биличи эмэри ӈэ̄ллэ̄, эмэри сūнэӡӡе\nчава долдаппула нари гугдама мөрөниӈэчи;\nмөрөнӡи боддоумари нари дорро̄ни эттэуми товвури ге̄ кусуӡини\nкаирамбуӡӡи, нари ӡобоми па̄улими эбуддо̄ни ва̄лимачче\nболӡиӡе̄салтаи;\nмөрөнӡи боддоумари тари бэлэчими оввури гурусал андаилӈачи\nбибуддо̄чи;\nмөрөнӡи боддоумари тари Обедиԩо̄ннэjа На̄сиjа гурулни нурихачи\nУста̄виду мэ̄нэ акта̄ривари нари да̄jи доромбони, нари маӈга̄ни\nса̄мари чоми тоичи бэлэчибуддо̄ри сосиа̄линэи прогре̄сситэи\nбикко̄чи улиӈгаулиӈга опо̄ми да̄jи гэвуӡи бимэри;\nмөрөнӡи боддоумари тари гои бо̄сал чле̄нучи токтоумачихачи\nбэлэчибуддо̄ри Органиса̄сиjандо̄ Обедиԩо̄ннэи На̄сиjандо гэсэ\nуилэмэри нари дорро̄ни гэбубуддо̄ри, нари дорро̄ннū, нари да̄jима\nгэвво̄ннū итэчимэри орро̄;\nмөрөнӡи боддоумари тари чипа̄линне̄сал са̄ривачи доро мөрөмбөннū,\nгэву мөрөмбөннū тари акта̄ввурре̄ ӡиӈ улиӈга хоӡидала̄ андуми.\nГенера̄лина Ассамбле̄jа\nдолданӡини эсипчи Чипалинне̄сал Деклара̄сиjачи нари доролбони\nсада̄чаӈуӡӡи дапагаччи чава андуми муттэитэми чипалинне\nгурусэл, бо̄сол чоми ге̄дадда̄ нари, ге̄дадда̄ хӯпа о̄ргануни\nгэгдэкэ актамари эсипчи Декларассиjjа̄, каксило̄л аллаупури\nда̄руни, таттуччури да̄руни тари доролб , тари гэвулбэ\nгэбубуддо̄чи бэлэччилол. Чопе̄ насионалинэjjū местународнэjjū\nпрогрессивнэjjū мероприjатиjэл да̄ручи андуитами пэрге̄лол\nчипа̄линне̄па улиӈгаӡи са̄вво̄мбо̄нда, хоӡидала̄ андупо̄нда ча\nсада̄чалба бо̄ гуруни до̄дуннū, хӯпа членуни до̄дуннū, на̄ гуруни\nдо̄дуннū хамаче̄ jурисдūксиjэду но̄ни бūни.\nСтатиjа 1\nЧипа̄ли гурунне̄ балӡичи гэвумэ, омотто мэ̄нэ мөрөнӡи, мэ̄нэ доронӡи.\nНо̄чи идэлу, иркалу, мэ̄нэ мэ̄нӡи на̄дактаӈачи бūчи.\nСтатиjа 2\nХамаче̄дда̄ чипа̄ли нари на̄дассичи чипа̄ли доролбо, чипа̄ли\nгэвулбэ эсипчи деклара̄сиjаду долдаппулалба хаивадда̄ хо̄нидда\nэпулэ кадачче̄: гои халадда̄ биӡини, хэрэктэни силланидда гои\nбиӡини, хусэнне̄ддэ̄-эктэнне̄ддобиӡини, кэсэниддэ̄ гои биӡини,\nрелигиjанидда̄ гои биӡини, политическиддэ̄ гоиддэ тэдэни,\nгурумадда̄ сосиалинэиддэ̄ тэккэни биӡини, абдулусалдда̄,\nбаjанӡисалдда̄ сūнэӡӡисэлддэ биӡини.\nТамаччу эввури то̄ хамаче̄дда̄ чипали кадакко̄ политическэиддэ\nдоромо̄моддо̄ гуру-гурумама тэккэлло̄ бо̄ статуссе̄ни, на\nстатуссе̄ни, хамаче̄ду нари бūни, биӡини тари на̄ сиса̄ бū, ӈуидэ\nкиханӡи бū, мэ̄нэ эси ӡаӈге̄рра̄ бū камаличипула суверинитетулуддэ\nбū.\nСтатиjа 3\nХамаче̄дда̄ чипа̄ли нари на̄дассичи чипа̄ли дорони бūни\nбивввуритэи, гэвутэи, мэнэ-мэнӡи сиса̄ биввуритэи.\nСтатиjа 4\nӇуиддэ̄ элини бе̄ болӡитаду, болӡиттаури доронду; болӡитадда̄,\nболумба худасурре̄дда̄ хэрэссури хамаче̄дда̄ хо̄нидда биӡини.",
            "Image": "54b72de1dbda673b5c882d6fe72aec1c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Статиjа 5\nӇуиддэ̄ ӈуивэддэ эӡили па̄чче̄, ӡиӈ катуӡи, нариӡи хаӈасаи эӡили\nбулмэчче̄ но̄ни мөрөмбөни сэӈгэрэммū кэсулэммū.\nСтатиjа 6\nХамаче̄дда̄ чипа̄ли нари, хаидудда̄ бими дорони бūни но̄ни\nправосубекносе̄ни са̄буддо̄чи.\nСтатиjа 7\nЧипа̄ли гурусал ге̄ду омотто доролчи бини ӈуиддэ̄ биӡини омотто\nге̄ аксаччуритаини. Чипа̄ли гурусал дорочи бūни омотто\nаксаччуритаи хамаче̄дда чипа̄ли болӡитаду, болӡитта̄ имо̄ччуриду\nэсипчи деклара̄сиjjа̄ камаличчитаи.\nСтатиjа 8\nХамаче̄дда̄ чипа̄ли нари дорони бūни но̄ни да̄jи доролбони\nконститусиjjа̄. Ге̄ккэ бухэмбэни камаличихандучи компете̄нтнэи\nгурума судусэлбэ улиӈгамаӈуӡи андутто̄мбуми.\nСтатиjа 9\nӇуивэддэ эӡилил баи аристоваира, эӡилил даппа̄, эӡилил хасаси.\nСтатиjа 10\nХамаче̄дда̄ чипа̄ли нари но̄ни дорро̄нни но̄ни уилэкко̄нни\nса̄буддо̄чи, но̄ни уголовнэи баитани тэддэ̄ни но̄ттоини уччимбэчи\nса̄буддо̄чи, дорони бūни омотто биввури тэккэндуни но̄ни\nбаитта̄ни кэсэӡи е̄робуддо̄чи мэ̄нэ сиса̄ бū беспристраснэи сӯдуду\nнэ̄ ӡе̄рударра̄ тэддэ̄ гэлэми.\nСтатиjа 11\nХамаче̄дда̄ чипа̄ли нари, ӈуивэ баиталле̄чи, дорони бūни мэ̄пи\nбаитала ана̄ опо̄ми суду баитта̄ни ба̄вво̄талла̄ни ге̄мӡӡи кэсэӡӡū\nбаиттани е̄роми, тэ̄лиддэ но̄тоини буми хаивадда̄ чипали\nаксаччуриду.\nӇуивэддэ эӡилил сӯӡūрэ тари баитта̄ ба̄рини эрунду тари баита\nгурума ге̄ддӯ гуру-гурума дороддӯ баиталлаури эччини бе̄.\nХудэулиӡи эввури кэсуллэ ча баита̄, хамаче̄мба бӯрилэхэчи ча\nэрунду, ха̄ли баита ба̄пула биччи.\nСтатиjа 12\nӇуиддэ̄ эллини мэттэкки баи ūвво̄нда мэниӈӈū нумиббū бūккутэини,\nбаи сулӯдами ūпэчими но̄ни дукутаиннū, кореспонуденсиjэни\nсипкутаинни, иркатаиннū, репутасиjатаинни. Ӈуиддэ̄ чипали\nдорони бūни ге̄ аксачиккутаини мэ̄ттэкки сулӯдамари ипэчче̄гичи.\nСтатиjа 13\nХамаче̄дда̄ чипа̄ли нари дорони бūни бо̄ва боки гипали пулими\nбиккуӡӡи силмами.\nХамаче̄дда̄ чипа̄ли нари дорони бūни хамаче̄мбадда̄ мэ̄ниӈӈиддэ̄ бо̄во\nвэдэми ӈэнуми чо̄ччи гочи исумидда мэ̄нэ бо̄такки.\nСтатиjа 14\nХамаче̄дда̄ чипа̄ли нари дорони бūни но̄мбони хасасидучибūкко\nгэлэбуӡӡи гои бо̄ду, чаду сиригаччи бими.\nТари доро хэчче̄ни политикама баитолло̄ хасасидучи, гои баитаду\nсе̄лилддӯ принсипилду Организа̄сиjаӈи Обидиɲоннэи Насjаӈи\nмэккуссидуни эсини хэттэ̄.\nСтатиjа 15\nХамаче̄дда̄ чипа̄ли нари доро̄ни бūни грасидануства̄ дапами.\nӇуивэддэ̄ баи эввури атто̄ грасидануство̄ни, ӈуиддэ̄ мэ̄нэддэ̄ эсини\nкалла̄ грасиданустваби.\nСтатиjа 16\nХусэнне̄ эктэнне̄, хуруми хоӡихасал, дорочи бūни ра̄ссачи",
            "Image": "7df89db0e3d52319b978ce4ed8ff44c5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "да̄ррунни, насионалинусичи да̄рунни, релūгиjачи дарунни эввуми\nкадачче̄ мūрэнӡидучи, нумиӡӡи андусидучи. Но̄чи омоттомо дорочи\nбūни мūрэнӡидучи, мūрэм бūдучи, мūрэнду пуjjедучи.\nДӯтӈосо гэсэ гэвумӡи токтоумачими хоӡӯтачче̄ мūронӡивэчи\nсаклjучаиричи.\nНуми тари хупа да̄jини хупа чоми дорони бūни чоми хупаддӯ\nгосударствуддӯ аксачикк актами.\nСтатиjа 17\nХамаче̄дда̄ чипа̄ли нари дорони бūни умукэддэ̄ гоине̄салду гэсэддэ\nабдуӡи таккурами.\nӇуидуддэ абдумбани баи нуиддэ̄ эллини тананда.\nСтатиjа 18\nХамаче̄дда̄ чипа̄ли нари дорони бūни мөррө̄, ирккэ̄, религиjjэ\nгэвво̄ни; тари доро дапучче̄ни релūгиjаббū долдаккуббū каллаурре̄,\nмэ̄нэ релūгиjабби, долдаккуббū умӯкэддэ̄ по̄нне̄салдуддэ̄ гэсэ\nдолдамбуӡӡи нари до̄дуннū умӯкэддо тачими, эндурре̄ддэ̄ долӡими\nрелигиосинэjjū ритуалинэjjū обрjа̄ддо̄ни андуми.\nСтатиjа 19\nХамаче̄дда̄ чипа̄ли нари дорони бūни долдакку гэвво̄ни гэвумӡи\nчава долдамбуӡӡи; мэ̄нэ долдаккуби гэввоннū эми камаличче\nдапутабуӡӡи, гэвво̄ гэлэктэмми, алдо̄ идеjjа̄ хо̄нидда томи\nгосударуственнаи гранисса эми киханда гаммū бӯчиммū – тари\nдоро даппучче̄ни.\nСтатиjа 20\nХамаче̄дда̄ чипа̄ли нари дорони бūни бэрэми чауха гэвво̄ннū хӯпа\nгэвво̄ннū.\nӇуивэддэ̄ нэ̄ эввури ūвво̄ндэ хамаче̄таидда хӯпатаи.\nСтатиjа 21\nХамаче̄дда̄ чипа̄ли нари дорони бūни мэ̄нэ бо̄ӈуӡӡи мэ̄нэддэ\nсилмапула нарисалӡидда ӡаӈге̄рами.\nХамаче̄дда̄ чипа̄ли нари дорони бūни мэ̄нэ бо̄ӡӡи омотто ūввури\nдорони бо̄би уилэккутэини.\nГуру во̄лjани правителиство кусуни бūллини; тари во̄лjа мэ̄пи\nса̄вво̄ллини ӡиллэлул ана̄ силмал-силмалду, хамачесалба андуличи\nгэрэммэ̄ омоттоммо̄ силмаури дороду сипкучими силмамми гоилӡи\nомоттомол пормалӡи бэлэчимми силма гэвво̄ни андуми.\nСтатиjа 22\nХамаче̄дда̄ чипа̄ли нари, хупанне̄, дорони бūни гэлэми сосиалинэи\nбэлэччурре̄ддэ̄, андупурре̄ддэ̄ на̄дамба мэ̄нэ дороббū дапутабуӡӡи,\nмэ̄нэ маӈгабби гэвумэ балӡибуддо̄ни экономическиду,\nсосиалинэиду кулитурнэиду областиду гурума кусуӡӡи гуру-\nгурума гэсэ уилэӡӡи бэлэчимэри бо̄-бо̄ структурэ̄ннū, ресурсэ̄нни\nхэттэ̄ини.\nСтатиjа 23\nХамаче̄дда̄ чипа̄ли нари дорони бūни уилэккуду, гэвумэ уилэкко\nсилмабуӡӡū, эмэри камаличче̄ улиӈгаӡи уилэури уилэккуду уилэбуӡӡū,\nуилэкку ана̄дуни аксачибуддо̄чи.\nХамаче̄дда̄ чипа̄ли нари, мэ̄пи эми сэӈгэррэундэ, дорони бūни\nомоттомо уилэпулэ уилэду омоттомо тамма̄ тамабуддо̄чи.\nХамаче̄дда̄ чипа̄ли уилле̄ нари дорони бūни эввуми камаличче\nулиӈгамако̄ тамма̄ тамабуддо̄чи, ои бигини хамаче̄дда̄ гои\nсосиалинэи бэлэччурре̄ бубуддо̄чи мэ̄ппū мэ̄нэ нумиббū улиӈгаӡи\nкихамбуддо̄ни.\nХамаче̄дда̄ чипа̄ли нари дорони бūни пропе̄си хӯпамбани андуми,\nпропеси хӯпатаини ūррэ̄ мэ̄нэ дороби аксачибуӡӡи.\nСтатиjа 24",
            "Image": "ab3cec70494179981e52d2fdf7387dfd"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Montserrat-Regular', 9.216)}",
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Хамаче̄дда̄ чипа̄ли нари дорони бūни дэрукпуритэjjū, хуппуритэjjū,\nуидо̄киӡи дуралипула уилэури инэӈитэjjū, анани-анани таммаури\nотпускатаjjū.\nСтатиjа 25\nХамаче̄дда̄ чипа̄ли нари дорони бūни эргими биввурре̄; тари дэппи,\nбагдухи, дуку, окчичими е̄ропури, на̄дассури сосиалинэи\nбэлэччури-тари чипа̄ли на̄да мэ̄нэ эргэббū, мэ̄нэ нумиби\nэргэмбэннū окчичибуӡӡи, эргими бибуӡӡи, мэ̄ппū, мэ̄нэ нумиббū\nбэлэчибуӡӡи уилэлу ана̄ опе̄, сагдаппе̄, хаимидда̄ эргимбэ вэ̄дэпе\nмэ̄нэ баитала ана̄ӡи.\nЭни оччисал jатауна бūсэл дорочи бūни даjиӡи кихами\nбэлэчибуддо̄чи. Чипа̄л пурил мūрэм балӡихалдда̄, мūрэм эччил\nбалӡе̄дда̄ чипа̄линне̄таи омоттомо сосиалинэи бэлэччурре\nтамме̄чи.\nСтатиjа 26\nХамаче̄дда̄ чипа̄ли нари таччӯриду дорони бūни. Тэнэ̄ тачикку\nтамала ана̄, нэ̄ тачими хоӡӡӯттаури. Чипа̄л тачикку тамала ана, нэ\nтачими хоӡӡӯттаури. Техническаjjū, пропессионалинэjjū, гугдамаjjū\nтаччури чипа̄линне̄па ūввонӡини, ӈуи уидо̄ки бūни.\nТаччури нари мөррө̄ннө, нари дөррө̄ннū, нари иддэ̄ннū маӈга опо̄нӡини,\nгэббо̄ннū нари доротоини, нари даjи гэвутэини даjи опонӡини.\nТаччури мэ̄нэ мэ̄пэри са̄маччурре̄, маӈиттаурре̄ бэлэччини,\nӡе̄лачимари биввурре̄ гуру-гуру таундуни, ра̄самма\nрелигио̄синамма̄ хӯпа-хӯпа таундуни бэлэччини Органисасиjа\nОбедиԩонэи На̄сиjа уилэкко̄ни эмэри валле̄ биввурре̄ дапучче̄вани\nбэлэччини.\nАмиjjа̄ – эниjjэ̄ дорочи бūни дуллӯӡи силмами тачикко̄, хоттои\nпурилбэри ūвуличи тачибуддо̄чи.\nСтатиjа 27\nХамаче̄дда̄ чипа̄ли нари дорони бūни гэвум каксибуӡӡи\nкулитурнэитэи хӯпа биввуритэини, сэбдэними пакчиӡи андупулаӡи,\nкаксими наука прогресситэини, улиӈгамаӡини таккурами.\nХамаче̄дда̄ чипа̄ли нари дорони бūни но̄ни мөрөммө абдумма\nинтере̄ссе̄ни аксачибуддо̄чи, тари андупула (топула) бūгини но̄ни\nнаучинэи литературинэи худосественнэи уилэни тари авторини\nно̄ни бигини.\nСтатиjа 28\nХамаче̄дда̄ чипа̄ли нари дорони бūни сосиа̄линэиддӯ, гуру-гуру\nтауни эпсиӡидду, jэ Декларасиjаду нурипула доролбо гэвулбэ\nчипа̄ли андусилил.\nСтатиjа 29\nХамаче̄дда̄ чипа̄ли нари дорони бūни хӯпаду, хамаче̄ду чадӯмали\nгэвумӡӡū даjиӡӡū но̄ни маӈгани балӡини.\nТаккураини мэ̄нэ доролӡӡū, мэ̄нэ гэвулӡи хамаче̄мбадда̄ чипа̄ли\nнарре̄ камаличчичи сако̄ну кусудуни ӡэӈкūр са̄буддо̄ннū\nгэбубуддо̄нни гоинне̄ доролбоччū гэбулбэччū, тэдэмэ мөррө̄, хупама\nэбсиӡӡū, чипа̄линне̄сал эргикко̄ччи гэллэ̄лбэни каксими тобуддо̄ни.\nЭрил доролӡӡū гэвулӡӡū таккурами хо̄нидда эввури камаличче\nсе̄лилбэ принсипилбэ Органисасиjани Обедиԩо̄нэхи Насиjаӈи.\nСтатиjа 30\nХаидда̄ эсипчи Декларасиjаду хаӈасаилакка эсини мөрөчө̄ндэ\nтамачикка хаива буввуре̄ государствутаи, нари хӯпатаини, ге̄да-\nге̄да наритаи дорро̄ хамаче̄дда̄ уилэкко̄ товвурре̄, андуми\nтоввурре̄ хамаче̄ атуччини доролбо, гавулбэ, декларасиjаду\nнурипулалба.",
            "Image": "e114fadeaea49b1e461427930002ab9a"
        }
    }
}
