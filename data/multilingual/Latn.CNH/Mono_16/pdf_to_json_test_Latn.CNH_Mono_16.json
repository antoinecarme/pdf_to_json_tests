{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467572,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mikip nih ngeihmi thiltikhawhnak tinvo theihternak\n10 December 1948 ni ah United Nations chungtel pawl tonpumhnak ah mi kip\nnih ngeihmi thilti khawhnak tinvo theihternak kha UN General Assembly\n(Bupi meting) nih an fehter cang tinak theihternak an tuah. Cu\ntheihternak ca a tlamtling tein a hnulei catlap ah ai tel. Hi bantukin\nram tuanbia ah a biapi mi thawng theiternak an tuah dih hnuah hi UN\nchungtel tonpumhnak nih theihternak cu zapi nih an theihhngalh khawh\nnakhnga theihter cio chin ding le cu hleiah ram kip a siloah ram khat le\nram khat thleidannak um lo tein a biapi bik in sianginn ah le cacawnnak\nhmun kip ah cu theihternak cu phawt cio dih ding, zapi hmuh khawhnak\ndingah chiahpiak ding, relter ding le a sullam zong chimh cio dingah an\nnawl dih hna.\nBiahmaisa\nMi vialte hmaizah upat awk le mi vialte he ai tlukmi thilti khawhnak kan\nngei cio ti hngalh khawhnak cu mi vialte i zalonnak, a phungning tein\nthil tinak le daihnak timi hna i a hrampi a si caah siseh,\nMikip ngeihmi thilti khawhnak tinvo kha zeirel loin um cu mi vialte i\nupat awk tlak mi ziaza tha hna kha hrawkralnak a chuahter caah siseh,\nzalong tein biachim khawhnak, zalong tein biak khawhnak, tihphannak um\nlo le duhherhnak ah zalong tein um khawhnak kha mi vialte saduhthah ngan\npi a si tiah thawngthanh cia a si caah siseh,\nMi vialte hna kha a phungning lo le zawmhtaih hremuk nak kha hrial awk a\nthat lo caah a hnu bik ah hriamnam a lak i raldohnak a um nakhnga lo mi\nkip nih ngeihmi thilti khawhnak tinvo kha upadi nih a runven le a khamh\nawk a si caah siseh,\nRam khat le ram khat dawhria tein pehtlaihnak kha thanchoternak tuah a\nherh caah siseh,\nUN chungtel hna nih minung upat tihzah awk a tlak zia, nu le pa hna nih\nngeihmi ai khat mi thiltikhawhnak tinvo hna kha UN nih kan upat i kan\nzumh ko tiah a fehter than cangmi a si caah le minung thanchonak le\nminung nunnak a dotdot in zalong tein a thancho deuh chin lengmang\nnakhnga siseh,\nUN chungtel hna nih United Nations he i kawmh in mi kip nih ngeihmi\nthiltikhawhnak tinvo, zalong tein thiltikhawhnak a hrampi hna kha UN\nchungtel kip nih kan upat kan zulh ko lai i thazang kan pek ko lai tiah\nbia kan i kam cang caah siseh,\nCucaah\nBupi tonh pumhnak (General Assembly) nih\nMikip nih ngeih mi thiltikhawhnak tinvo theihternak kha miphun kip nih\ncinken theihhngalhnak dingah le ram kip nih cun mi kip nih ngeihmi\nthiltikhawhnak tinvo le zalonnak kha upat le zulh ding, chim chin cio\ndingah kan ni zuam cio lai tiah siseh, UN chungtel kip ram hna le cu ram\nukmi hna chung a um mi minung vialte nih cu mi kip thiltikhawhnak tinvo\nngeihmi le zalonnak kha tha tein zulh cio dingah kan ni zuam lai tiah",
            "Image": "565f67a47a65e6bd441ad051054e802a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "siseh, cu mikip thiltikhawhnak ngeihmi tinvo theihternak kha ram kip le\nmiphun kip nih tlamtling tein kan tuah khawh cio nakhnga kan ni zuam lai\ntiah a tu thawngthanhnak kan tuah.\nDAL 1\nMi vialte hna cu zalong te, ai tluk te le upat tihzah awktlak le\nthiltikhawhnak tinvo a ngei in a chuak mi kan si dih. Minung cu a chia a\ntha thleidang khomi ruahnak le theihthiamnak ziaza tha a ngeimi kan si\ncaah pakhat le pakhat dawtnak he i pehtlaihnak le i hawikawmhnak ngeih\nding kan si.\nDAL 2\nMi vialte hna cu mi kip ngeihmi thiltikhawhnak tinvo vialte he pehtlai\nin thawngthanhnak ca chungah a ummi thiltikhawhnak le zalonnak vialte\nhna kha kan ngei dih. Miphun, vunhawng, nu le pa, holh, biaknak,\nnainganzi ruahnak a siloah a dang ruahnak, ram he a pehtlaimi a siloah\nminung nuncan niamsannak he pehtlaimi a hram thilri ngeihnak,\nchuahkehnak le a dangdang niamsannak ruangah pakhat le pakhat\nthleidannak umter ding a si lo.\nCu hleiah mi pakhat a umnak ram a siloah mi pakhat a umnak nainganzi\nruangah siseh, uknak hmunhma ruangah siseh ram khat le ram khat\npehtlainak ruangah siseh, mi pakhat umnak hmunhma ruangah siseh ram\npakhat cu zalong tein ai ukmi ram a si ah siseh, a siloah UN nih a\nzohkhenhmi ram a si ah siseh, a siloah mahte uknak a cheu bang a hmumi\nram a si ah siseh cu bantukin uknak tlamtling a hmu lomi ram a si ah\nsiseh pakhat le pakhat thleidannak a um lai lo.\nDAL 3\nA ho paoh mi vialte nunnak nawl, zalong tein umnak le himte le thlaphang\nlo tein umnak nawl kan ngei dih.\nDAL 4\nA hohmanh sal zuatnak, sal bantukin duh paoh rian fialnak, tuah lo ding\na si lai. Minung kha sal bantukin a phungning loin rianfialnak sal\ncawknak le zuarnak a siloah cu bantuk phunphai a simi riantuannak kha\nthlauh le kham dih a si lai.\nDAL 5\nMi zei cung hmanhah hremnak puarthaunak minung bantuk siloin zohchuhnak\nle dantatnak hna kha tuah lo ding a si lai.\nDAL 6\nMi zeihmanh upadi hmai ah minung pakhat a sinak kha theihhngalhpiak ding\na si lai.\nDAL 7\nA hohmanh upadi hmai ah an i tluk cio hlei ah upadi runvennak ah\nthleidannak um lo tein ai tluk cio tein tinco khawh a si. Hi thawng",
            "Image": "a7c1baa001163eaf002def2ec46bb547"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "theihternak chung a ummi kongkau duh lo ruangah doh in thleidannak, cu\nti thleidannak tuah duh ruangah mi dang va sawmnak timi tuahsernak in\nrunven awk ah ai tluk cio tein tinconak ngeih khawh a si.\nDAL 8\nPhunghram upadi asiloah upadi nih mi zeipaoh a pek cio mi thiltikhawhnak\nkha a dang mi pakhat nih a hrawhhral sual a si ahcun cu hrawhhral\nruangah a cangmi harnak le fahnak a huahmi caah a mah umnak ram\nbiacaihnak zung nih pelloin damter than le rulhthanak tuahpiak a si lai.\nDAL 9\nAhohmanh upadi ning loin tlaihkhihnak, thongthlaknak le ram chungin\nchuahternak kha an inter lai lo.\nDAL 10\nThiltikhawhnak le tuanvo pekmi kongkau ah biachahnak tuah tikah siseh,\nmah sualnak ruangah tazacuai tikah mi zeihmanh zalawngte le duhdanhnak a\num lo mi biacaihnak zung i a chuakmi mi zapi hmai ah ai ruangte le\naitluk cio tein bia theihpiak le caihpiak a si lai.\nDAL 11\nMi zapi hmai ah upadi ningin hlathlai tikah sualnak na ngei tiah\nbiacaihnak zung nih fiang tein biachahnak a um hlan tiang tazacuainak a\ningtu paoh cu sualnak na ngei lo tiah ruah an si lai. Cu bia an caih\ntikah sualnak an puhmi caah piang tein a leh, a chim khawhnak caah a\nherh mi kha an bawmh lai.\nMi pakhat kha ram upadi ning le ram kip upadi ningin\nriantuannak le thiltisualnak ruangah tazacuai ding a\nbiacaihnak zunng nih suaknak phawt a si tik zongah a\ndantatnak leng piin sualnak man kha dantat ding a si\nsualnak a si lomi\nsi lo. Cu hlei ah\ntuar dingmi\nfawn lai lo.\nDAL 12\nAhohmanh amah duh tein dai tein umnak, amah a chungkhar, amah a umnak\ninn, pakhat le pakhat cakuatnak in siseh upadi ning a si lomi ningin\namah upatnak le minthatnak a hmuhmi caah hranhram in hnahnawh le\ntuaitamnak pek ding a si lai lo. Ahohmanh cu bantukin pakhat le pakhat\nhnahnawhnak le tihmuarnak a um ahcun upadi ningin runvennak pek khawh a\nsi.\nDAL 13\nMi vialte nih mah peng mah ram chungah duh paoh zalong tein thialkamnak\nle umkalmak nawl an ngei dih.\nMi vialte nih amah a umnak ram in siseh, ka dang ram dang in siseh,\nchuahtaknak nawl le kirthannak nawl an ngei.\nDAL 14\nMi vialte nih hremnak le tuarinnak in an luatkhawh nakhnga, ka dang ram",
            "Image": "8d60ea5dc7538794f75a4491b58c52a8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "dangah dai tein dornak le umnak nawl an ngei dih.\nNainganzi he a pehtlai lomi sualnak ah siseh, UN nih ai tinhmi le cu ai\ntinhmi he a ralkahmi sualnak caah siseh, a hmanmi thil tuah sualnak\nruangah tazacuainak a in ahcun a cunglei kan chimmi mi kip ngeihmi\nthiltikhawhnak tinvo hna hi hman khawh a si lai lo.\nDAL 15\nMi vialte hna cu ram pakhat i ram chungmi sinak nawl a ngei.\nUpadi ning lo piin mi pakhat kha ram chungmi na si lo ti khawh a si lo.\nRam chung sinak khan thlennak nawl na ngei lo ti khawh zong a si fawn\nlo.\nDAL 16\nA kum a tling cangmi nu le pa hna kha miphun ruangah siseh, ram pakhat\nkhat i ram chungmi si ruangah siseh, biaknak ruangah siseh, thleidannak\num lo tein thitumnak nawl le innchungkhar thar tuah sernak nawl an ngei\ndih. A cu kan chimmi nu le pa hna nih nu le va in an ni fonhtonh i an i\nhawikawmhnak an umti lio caan ah siseh, cu innchungkhar sinak kha\nhrawhthannak in an i thennak ah siseh, i thitumnak he pehtlai in ai\nkhatmi thiltikhawhnak tinvo an ngei ve ve.\nCu monu le mopa hna cu an pahnih tein lungthin zalong tein thitumnak\ntuah duhnak an ngeih lawngah thitumnak tuah khawhnak nawl an ngei cio.\nInnchungkhar pakhat cu mi bu i a hrampi pakhat a si. Cu innchungkhar cu\nmi bupi le a cozah nih zohkhenh kilven awk a rian a si.\nDAL 17\nMi vialte hna cu mi pakhat nih siseh, mi dang a hrawm in siseh, thilri\nhna kha covo ngeihnak nawl an ngei.\nUpadi ning lo piin a hohmanh thilri tinvo na ngei kho lo ti khawh a si\nlo.\nDAL 18\nMi vialte hna cu zalong tein khuaruah khawhnak, zalong tein mah ruahnak\nchim khawhnak le zalong tein duhmi paoh biak khawhnak nawl kan ngei dih.\nHi mi kip nih kan ngeihmi thiltikhawhnak tinvo ah mah biaknak le zumhnak\nkha zalong tein thialkam khawhnak lengah mi pakhat lawng siseh, mi dang\nhe fonh in siseh, mi zapi hmai le mi zapi hmai lo ah siseh, mah biaknak\nle zumhnak kha zalong tein cawnpiakkhawhnak, mah zumhmi kha zalong tein\nbiak khawhnak le thazang zong in tuahser khawhnak nawl zong ai tel chih.\nDAL 19\nMi vialte hna cu mah duh paohte le zalong tein ruah khawhnak le mah\nruahnak kha chimrel khawhnak kan ngei dih. Cu thiltikhawhnak hna cu\ntuaitamnak um lo tein zalong tein khuaruah khawhnak lengah ram le\nhmunhma zoh hau loin thawngpang le ruahnak hna kha phun khat khat in\nzalong tein kawl khawhnak, hmuh khawhnak le phawtzamhnak nawl zong kan",
            "Image": "547b2c4b02b3637f4404a961d93e0287"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ngei.\nDAL 20\nMi zeipaoh nih zalongte le dai tein tonpumhnak nawl le a bu tuahnak nawl\nkan ngei.\nAhohmanh kha bu pakhat khat ah a hramharm lo piin luhter ding a si lai\nlo.\nDAL 21\nMi zeihmanh nih mahumnak ram uknak kongkau ah pumpak in siseh, zalong\ntein thimmi aiawh in siseh, telnak nawl an ngei.\nMi zeihmanh nih mah umnak ram a cozah riantuannak ah aitluk airuang cio\ntein hmuh le telnak nawl an ngei.\nMi zapi duhnak kha ram uknak ah a hrampi a si lai. Mah mi zapi duhnak\nkha a caan kha nan then lai i a hmanmi thimnak in aiawhtu hna kha nan\nthim hna lai. Cu thimnak ah mi vialte hna cu aitluk aikhat mi me peknak\nnawl a ngei hlei ah cu thimnak ah a thli tein me peknak in siseh, a khat\nmi zalong tein me peknak in siseh, tuah asi lai.\nDAL 22\nMi zeipaoh mi bu chungtel a si caah chiatthat kongkau ah rungvengtu le\nhnangamtertu ngeih a herh hlei ah nainganzi zuamnak in siseh, ram kip\nfonh zuamnak in siseh, ram kip an ni hruainak le uknak phunglam le\nvawlei tangchuak thilri hna in mipakhat upat awktlak a sinak le a\nlungthin a ziaza kha zalong tein a than khawhnak caah a herhmi chawva,\nchiatthat kongkau ah i zawnruahnak le ngeihmi thiltikhawhnak nunphung\nhna kha hmannak nawl a ngei.\nDAL 23\nMi vialte nih riantuan khawhnak nawl,\nduhpaoh le zalong tein thim khawhnak,\nningte hmuh khawh lengmang i riantuan\nsiseh, riantuan awk a ngei lomi sinak\ntuahnak nawl kan ngei.\nmah duhmi pawcawmnak rian hna kha\nmah tuanmi rian ah hmuh ding\na nuam mi rian hmuh khawhnak\nin luat khawhnak caah siseh\nMi vialte hna nih thleidannak umlo tein ai khatmi rian caah ai khatmi\ntuan man hmuhnak nawl an ngei.\nRian a tuan mi kip nih amah pumpak caah le a innchungkhar caah minung\ntihzah upat awk kan si ning tein kan eidin khawhnak hnga a zafang ai\ntlak ai za ding in tuan man hmuhnak nawl a ngei. A herh a si ahcun phun\ndang zong in midang bawmhnak kha hmuh khawh thannak nawl a ngei.\nMi vialte nih mah thathnemnak runvenkhawhnak caah riantuan mi bu tuahnak\nle bu luh khawhnak nawl zong a ngei.\nDAL 24\nMi vialte nih riantuan man lahkhah he ai tlak ai rem tiah a caan an",
            "Image": "f388c821f15d2585ab26a83f5b7b8e86"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "khiahmi riantuannak in i dinh caan le a zei maw caan ah ai tlak ai rem\ntiah an khiahmi riantuannak in manh caan ah dinhnak nawl a ngei.\nDAL 25\nMivialte nih amah pumpak ca le a innchungkhar caah ngandam te le tha\ntein nun khawhnak caah a herhmi eidin, thilpuan, umnak inn, siai\nbawmhnak le a herhmi bawmhchanhnak hna kha hmuh khawhnak nawl a ngei. Cu\nhleiah rian a ngeih lo caan, dam lo caan, kut ke cawlcangh khawh lo\ncaan, nuhmei pahmei si caan, kum khua upat tik caan, mah pumpak in eidin\nawk kawl khawh lo caan le rawl ei awk kawl khawhnak sullam a um lo\ntikah, mizei hmanh nih hnangam lungdai tein eidin le um khawhnak nawl\nkan ngei cio.\nFale nule nih le ngakchia hna nih a hlei ce in zohkhenhnak le bawmhnak\nkha hmuhnak nawl an ngei. Upadi ding tein ai thi ummi nu le va si hna\nseh, phun dang in ai thi ummi hna siseh, hrinmi fa le vialte hna cu ai\nkhat mi kilvennak, zohkhenhnak bawmhnak kha hmuhnak nawl an ngei.\nDAL 26\nMi vialte hna nih cacawn khawhnak nawl kan ngei dih. A tlawm bik in\ntangli le a hram dawmhnak catang hna kai khawhnak cu man pek loin kaiter\nan si lai. Tangli tiang cu mi zapi nih cawn hrimhrim ding a si lai.\nSehlei cawnnak le pawcawmnak a tha mi cawnnak hna kha mizapi nih cawn\nkhawhnak nawl an ngei lai. Catang sangmi cawnnak zongah an thiamnak\ncungah zohin aitluk cio tein cacawn khawhnak nawl an ngei cio lai.\nCacawn tikah minung thinlung ziaza thanchonak lawng siloin mi kip nih\nthiltikhawhnak ngeihmi tinvo le zalong tein um khawhnak a hrampi upat\nthiamnak zong kha a thancho a karh khawhnak hnga timi tinhnak he\ncacawnpiak ding a si lai. Cacawnnak cu ram kip, miphun kip le biaknak bu\nkip hna pakhat le pakhat theihthiamnak, tuarin khawhnak, le\nhawikhawmhnak kha thazang petu a si lai. Cu hleiah ram chung daihnak a\nhmun khawhnak hnga UN i a cawlcanghnak le a rian hna zong kha a bawm\nchantu a si lai.\nHringtu nu le pa hna cu an ngeih mi an fa le nih an cawn dingmi\nfimthiamnak a phunphun hna kha thimpiak awk ah a hmasa bik tinvo ngeitu\nan si lai.\nDAL 27\nMi vialte hna nih an nunphung le an phunglam ah zalong tein tuahkhawhnak\nle telkhawhnak, thil dawh serthiamnak (arts) ah zalong tein zulhkhawh,\nhman khawhnak le i nuamhhnaih khawhnak, ningcang tein tuaktan mi\nfimthiamnak le hngalhnak (Science) thanchoternak caah zalong tein tuah\nkhawhnak, tel kahwhnak le cu fimthiamnak i a santlaihnak a thathnemnak\nzong kha zalong tein hman khawh cionak nawl a um.\nMi vialte hna cu ningcang tein tuaktan mi fimthiamnak le hngalhnak\n(Science), catial thiamnak le thil dawh serthiamnak (arts) ruangah a\nchuakmi tihzah upatnak, tangka le thilri thathnemnak hna kha an hmuh\nkhawhnak hnga runvenpiaknak nawl an ngei.\nDAL 28",
            "Image": "009741c16c56d957bb864f272a688f21"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mi vialte hna nih hi thawngthanhnak catlap chungah a telmi le a chimmi\nmikip nih ngeihmi thiltikhawhnak tinvo le zalong tein um khawhnak hna\nkha tlamtling tein an hmuh khawhnak hnga pakhat le pakhat i pehtlaihnak,\ni hawikawmhnak le ram kip pehtlaihnak i a thathnemnak hna kha hmannak\nnawl an ngei.\nDAL 29\nMah nuncan sining ziaza zalong tein a thanchoter kho tu mibu pakhat\nthatnak caah mikip nih tuanvo kan ngei cio.\nMah i ngeihmi thil ti khawhnak tinvo le zalonnak hna kha hman tikah mi\nkip nih an ngeihmi thilti khawhnak tinvo le zalonnak hna kha theihhngalh\npiak le upat awk caah siseh, Democracy phunglam a hmangmi mibu caah\nziaza tha tein an nun khawhnak hlei ah khuaram daihnak le mi vialte\nthathnemnak a chuah khawhnak hnga le ai ruang tein an tuah khawhnak hnga\nupadi nih ri a khiahpiak lai.\nCu mi kip ngeihmi thilti khawhnak tinvo le zalonnak hna kha UN ai tinhmi\nsiseh, UN i an phunghram duhnak he siseh, a zei ti sihmanh ah a ralkah\nin hman khawh a si lai lo.\nDAL 30\nHi thawngtheihternak ca tlap chung ah aitelmi mi kip nih ngeihmi thilti\nkhawhnak tinvo le zalonnak hna rawhralnak caah ram pakhat ca mi bu\npakhat ca le mi pakhat caah tuahnak nawl ka ngei tiah siseh, pumpak in\ntuahnak nawl ka ngei tiah siseh a sullam lak ding a si lai lo.",
            "Image": "5e3a111335055cf7ead09ac7b83d7685"
        }
    }
}
