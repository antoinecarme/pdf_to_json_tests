{
    "MetaData": {
        "Author": null,
        "Creation_Date": 1581467683,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f923cb53e34422ac87220c74c86f5700",
            "Index": 0,
            "Label": "1",
            "Size": [
                595.0,
                842.0
            ],
            "Text": "Mikip nih ngeihmi thiltikhawhnak tinvo theihternak\n10 December 1948 ni ah United Nations chungtel pawl tonpumhnak ah mi kip nih ngeihmi\nthilti khawhnak tinvo theihternak kha UN General Assembly (Bupi meting) nih an fehter\ncang tinak theihternak an tuah. Cu theihternak ca a tlamtling tein a hnulei catlap ah\nai tel. Hi bantukin ram tuanbia ah a biapi mi thawng theiternak an tuah dih hnuah hi UN\nchungtel tonpumhnak nih theihternak cu zapi nih an theihhngalh khawh nakhnga theihter\ncio chin ding le cu hleiah ram kip a siloah ram khat le ram khat thleidannak um lo tein\na biapi bik in sianginn ah le cacawnnak hmun kip ah cu theihternak cu phawt cio dih\nding, zapi hmuh khawhnak dingah chiahpiak ding, relter ding le a sullam zong chimh cio\ndingah an nawl dih hna.\nBiahmaisa\nMi vialte hmaizah upat awk le mi vialte he ai tlukmi thilti khawhnak kan ngei cio ti\nhngalh khawhnak cu mi vialte i zalonnak, a phungning tein thil tinak le daihnak timi\nhna i a hrampi a si caah siseh,\nMikip ngeihmi thilti khawhnak tinvo kha zeirel loin um cu mi vialte i upat awk tlak mi\nziaza tha hna kha hrawkralnak a chuahter caah siseh, zalong tein biachim khawhnak,\nzalong tein biak khawhnak, tihphannak um lo le duhherhnak ah zalong tein um khawhnak\nkha mi vialte saduhthah ngan pi a si tiah thawngthanh cia a si caah siseh,\nMi vialte hna kha a phungning lo le zawmhtaih hremuk nak kha hrial awk a that lo caah a\nhnu bik ah hriamnam a lak i raldohnak a um nakhnga lo mi kip nih ngeihmi thilti\nkhawhnak tinvo kha upadi nih a runven le a khamh awk a si caah siseh,\nRam khat le ram khat dawhria tein pehtlaihnak kha thanchoternak tuah a herh caah siseh,\nUN chungtel hna nih minung upat tihzah awk a tlak zia, nu le pa hna nih ngeihmi ai khat\nmi thiltikhawhnak tinvo hna kha UN nih kan upat i kan zumh ko tiah a fehter than cangmi\na si caah le minung thanchonak le minung nunnak a dotdot in zalong tein a thancho deuh\nchin lengmang nakhnga siseh,\nUN chungtel hna nih United Nations he i kawmh in mi kip nih ngeihmi thiltikhawhnak\ntinvo, zalong tein thiltikhawhnak a hrampi hna kha UN chungtel kip nih kan upat kan\nzulh ko lai i thazang kan pek ko lai tiah bia kan i kam cang caah siseh,\nCucaah\nBupi tonh pumhnak (General Assembly) nih\nMikip nih ngeih mi thiltikhawhnak tinvo theihternak kha miphun kip nih cinken\ntheihhngalhnak dingah le ram kip nih cun mi kip nih ngeihmi thiltikhawhnak tinvo le\nzalonnak kha upat le zulh ding, chim chin cio dingah kan ni zuam cio lai tiah siseh, UN\nchungtel kip ram hna le cu ram ukmi hna chung a um mi minung vialte nih cu mi kip\nthiltikhawhnak tinvo ngeihmi le zalonnak kha tha tein zulh cio dingah kan ni zuam lai\ntiah siseh, cu mikip thiltikhawhnak ngeihmi tinvo theihternak kha ram kip le miphun kip\nnih tlamtling tein kan tuah khawh cio nakhnga kan ni zuam lai tiah a tu thawngthanhnak\nkan tuah.\nDAL 1\nMi vialte hna cu zalong te, ai tluk te le upat tihzah awktlak le thiltikhawhnak tinvo a\nngei in a chuak mi kan si dih. Minung cu a chia a tha thleidang khomi ruahnak le"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f3d9f0b7c6426735f7f567055db760f5",
            "Index": 1,
            "Label": "2",
            "Size": [
                595.0,
                842.0
            ],
            "Text": "theihthiamnak ziaza tha a ngeimi kan si caah pakhat le pakhat dawtnak he i pehtlaihnak\nle i hawikawmhnak ngeih ding kan si.\nDAL 2\nMi vialte hna cu mi kip ngeihmi thiltikhawhnak tinvo vialte he pehtlai in\nthawngthanhnak ca chungah a ummi thiltikhawhnak le zalonnak vialte hna kha kan ngei\ndih. Miphun, vunhawng, nu le pa, holh, biaknak, nainganzi ruahnak a siloah a dang\nruahnak, ram he a pehtlaimi a siloah minung nuncan niamsannak he pehtlaimi a hram\nthilri ngeihnak, chuahkehnak le a dangdang niamsannak ruangah pakhat le pakhat\nthleidannak umter ding a si lo.\nCu hleiah mi pakhat a umnak ram a siloah mi pakhat a umnak nainganzi ruangah siseh,\nuknak hmunhma ruangah siseh ram khat le ram khat pehtlainak ruangah siseh, mi pakhat\numnak hmunhma ruangah siseh ram pakhat cu zalong tein ai ukmi ram a si ah siseh, a\nsiloah UN nih a zohkhenhmi ram a si ah siseh, a siloah mahte uknak a cheu bang a hmumi\nram a si ah siseh cu bantukin uknak tlamtling a hmu lomi ram a si ah siseh pakhat le\npakhat thleidannak a um lai lo.\nDAL 3\nA ho paoh mi vialte nunnak nawl, zalong tein umnak le himte le thlaphang lo tein umnak\nnawl kan ngei dih.\nDAL 4\nA hohmanh sal zuatnak, sal bantukin duh paoh rian fialnak, tuah lo ding a si lai.\nMinung kha sal bantukin a phungning loin rianfialnak sal cawknak le zuarnak a siloah cu\nbantuk phunphai a simi riantuannak kha thlauh le kham dih a si lai.\nDAL 5\nMi zei cung hmanhah hremnak puarthaunak minung bantuk siloin zohchuhnak le dantatnak\nhna kha tuah lo ding a si lai.\nDAL 6\nMi zeihmanh upadi hmai ah minung pakhat a sinak kha theihhngalhpiak ding a si lai.\nDAL 7\nA hohmanh upadi hmai ah an i tluk cio hlei ah upadi runvennak ah thleidannak um lo tein\nai tluk cio tein tinco khawh a si. Hi thawng theihternak chung a ummi kongkau duh lo\nruangah doh in thleidannak, cu ti thleidannak tuah duh ruangah mi dang va sawmnak timi\ntuahsernak in runven awk ah ai tluk cio tein tinconak ngeih khawh a si.\nDAL 8\nPhunghram upadi asiloah upadi nih mi zeipaoh a pek cio mi thiltikhawhnak kha a dang mi\npakhat nih a hrawhhral sual a si ahcun cu hrawhhral ruangah a cangmi harnak le fahnak a\nhuahmi caah a mah umnak ram biacaihnak zung nih pelloin damter than le rulhthanak\ntuahpiak a si lai.\nDAL 9\nAhohmanh upadi ning loin tlaihkhihnak, thongthlaknak le ram chungin chuahternak kha an\ninter lai lo."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6c8c5ca2c09a67c7c3d27f4946f4ebda",
            "Index": 2,
            "Label": "3",
            "Size": [
                595.0,
                842.0
            ],
            "Text": "DAL 10\nThiltikhawhnak le tuanvo pekmi kongkau ah biachahnak tuah tikah siseh, mah sualnak\nruangah tazacuai tikah mi zeihmanh zalawngte le duhdanhnak a um lo mi biacaihnak zung i\na chuakmi mi zapi hmai ah ai ruangte le aitluk cio tein bia theihpiak le caihpiak a si\nlai.\nDAL 11\nMi zapi hmai ah upadi ningin hlathlai tikah sualnak na ngei tiah biacaihnak zung nih\nfiang tein biachahnak a um hlan tiang tazacuainak a ingtu paoh cu sualnak na ngei lo\ntiah ruah an si lai. Cu bia an caih tikah sualnak an puhmi caah piang tein a leh, a\nchim khawhnak caah a herh mi kha an bawmh lai.\nMi pakhat kha ram upadi ning le ram kip upadi ningin sualnak a si lomi riantuannak le\nthiltisualnak ruangah tazacuai ding a si lo. Cu hlei ah biacaihnak zunng nih suaknak\nphawt a si tik zongah a tuar dingmi dantatnak leng piin sualnak man kha dantat ding a\nsi fawn lai lo.\nDAL 12\nAhohmanh amah duh tein dai tein umnak, amah a chungkhar, amah a umnak inn, pakhat le\npakhat cakuatnak in siseh upadi ning a si lomi ningin amah upatnak le minthatnak a\nhmuhmi caah hranhram in hnahnawh le tuaitamnak pek ding a si lai lo. Ahohmanh cu\nbantukin pakhat le pakhat hnahnawhnak le tihmuarnak a um ahcun upadi ningin runvennak\npek khawh a si.\nDAL 13\nMi vialte nih mah peng mah ram chungah duh paoh zalong tein thialkamnak le umkalmak\nnawl an ngei dih.\nMi vialte nih amah a umnak ram in siseh, ka dang ram dang in siseh, chuahtaknak nawl le\nkirthannak nawl an ngei.\nDAL 14\nMi vialte nih hremnak le tuarinnak in an luatkhawh nakhnga, ka dang ram dangah dai tein\ndornak le umnak nawl an ngei dih.\nNainganzi he a pehtlai lomi sualnak ah siseh, UN nih ai tinhmi le cu ai tinhmi he a\nralkahmi sualnak caah siseh, a hmanmi thil tuah sualnak ruangah tazacuainak a in ahcun\na cunglei kan chimmi mi kip ngeihmi thiltikhawhnak tinvo hna hi hman khawh a si lai lo.\nDAL 15\nMi vialte hna cu ram pakhat i ram chungmi sinak nawl a ngei.\nUpadi ning lo piin mi pakhat kha ram chungmi na si lo ti khawh a si lo. Ram chung sinak\nkhan thlennak nawl na ngei lo ti khawh zong a si fawn lo.\nDAL 16\nA kum a tling cangmi nu le pa hna kha miphun ruangah siseh, ram pakhat khat i ram\nchungmi si ruangah siseh, biaknak ruangah siseh, thleidannak um lo tein thitumnak nawl\nle innchungkhar thar tuah sernak nawl an ngei dih. A cu kan chimmi nu le pa hna nih nu\nle va in an ni fonhtonh i an i hawikawmhnak an umti lio caan ah siseh, cu innchungkhar"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7b8cdafc0fca483cadeb9954e2eaa17c",
            "Index": 3,
            "Label": "4",
            "Size": [
                595.0,
                842.0
            ],
            "Text": "sinak kha hrawhthannak in an i thennak ah siseh, i thitumnak he pehtlai in ai khatmi\nthiltikhawhnak tinvo an ngei ve ve.\nCu monu le mopa hna cu an pahnih tein lungthin zalong tein thitumnak tuah duhnak an\nngeih lawngah thitumnak tuah khawhnak nawl an ngei cio.\nInnchungkhar pakhat cu mi bu i a hrampi pakhat a si. Cu innchungkhar cu mi bupi le a\ncozah nih zohkhenh kilven awk a rian a si.\nDAL 17\nMi vialte hna cu mi pakhat nih siseh, mi dang a hrawm in siseh, thilri hna kha covo\nngeihnak nawl an ngei.\nUpadi ning lo piin a hohmanh thilri tinvo na ngei kho lo ti khawh a si lo.\nDAL 18\nMi vialte hna cu zalong tein khuaruah khawhnak, zalong tein mah ruahnak chim khawhnak\nle zalong tein duhmi paoh biak khawhnak nawl kan ngei dih. Hi mi kip nih kan ngeihmi\nthiltikhawhnak tinvo ah mah biaknak le zumhnak kha zalong tein thialkam khawhnak lengah\nmi pakhat lawng siseh, mi dang he fonh in siseh, mi zapi hmai le mi zapi hmai lo ah\nsiseh, mah biaknak le zumhnak kha zalong tein cawnpiakkhawhnak, mah zumhmi kha zalong\ntein biak khawhnak le thazang zong in tuahser khawhnak nawl zong ai tel chih.\nDAL 19\nMi vialte hna cu mah duh paohte le zalong tein ruah khawhnak le mah ruahnak kha chimrel\nkhawhnak kan ngei dih. Cu thiltikhawhnak hna cu tuaitamnak um lo tein zalong tein\nkhuaruah khawhnak lengah ram le hmunhma zoh hau loin thawngpang le ruahnak hna kha phun\nkhat khat in zalong tein kawl khawhnak, hmuh khawhnak le phawtzamhnak nawl zong kan\nngei.\nDAL 20\nMi zeipaoh nih zalongte le dai tein tonpumhnak nawl le a bu tuahnak nawl kan ngei.\nAhohmanh kha bu pakhat khat ah a hramharm lo piin luhter ding a si lai lo.\nDAL 21\nMi zeihmanh nih mahumnak ram uknak kongkau ah pumpak in siseh, zalong tein thimmi aiawh\nin siseh, telnak nawl an ngei.\nMi zeihmanh nih mah umnak ram a cozah riantuannak ah aitluk airuang cio tein hmuh le\ntelnak nawl an ngei.\nMi zapi duhnak kha ram uknak ah a hrampi a si lai. Mah mi zapi duhnak kha a caan kha\nnan then lai i a hmanmi thimnak in aiawhtu hna kha nan thim hna lai. Cu thimnak ah mi\nvialte hna cu aitluk aikhat mi me peknak nawl a ngei hlei ah cu thimnak ah a thli tein\nme peknak in siseh, a khat mi zalong tein me peknak in siseh, tuah asi lai.\nDAL 22\nMi zeipaoh mi bu chungtel a si caah chiatthat kongkau ah rungvengtu le hnangamtertu\nngeih a herh hlei ah nainganzi zuamnak in siseh, ram kip fonh zuamnak in siseh, ram kip\nan ni hruainak le uknak phunglam le vawlei tangchuak thilri hna in mipakhat upat"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "550116ef5d038a9224bde276d27400e2",
            "Index": 4,
            "Label": "5",
            "Size": [
                595.0,
                842.0
            ],
            "Text": "awktlak a sinak le a lungthin a ziaza kha zalong tein a than khawhnak caah a herhmi\nchawva, chiatthat kongkau ah i zawnruahnak le ngeihmi thiltikhawhnak nunphung hna kha\nhmannak nawl a ngei.\nDAL 23\nMi vialte nih riantuan khawhnak nawl, mah duhmi pawcawmnak rian hna kha duhpaoh le\nzalong tein thim khawhnak, mah tuanmi rian ah hmuh ding ningte hmuh khawh lengmang i\nriantuan a nuam mi rian hmuh khawhnak siseh, riantuan awk a ngei lomi sinak in luat\nkhawhnak caah siseh tuahnak nawl kan ngei.\nMi vialte hna nih thleidannak umlo tein ai khatmi rian caah ai khatmi tuan man hmuhnak\nnawl an ngei.\nRian a tuan mi kip nih amah pumpak caah le a innchungkhar caah minung tihzah upat awk\nkan si ning tein kan eidin khawhnak hnga a zafang ai tlak ai za ding in tuan man\nhmuhnak nawl a ngei. A herh a si ahcun phun dang zong in midang bawmhnak kha hmuh khawh\nthannak nawl a ngei.\nMi vialte nih mah thathnemnak runvenkhawhnak caah riantuan mi bu tuahnak le bu luh\nkhawhnak nawl zong a ngei.\nDAL 24\nMi vialte nih riantuan man lahkhah he ai tlak ai rem tiah a caan an khiahmi riantuannak\nin i dinh caan le a zei maw caan ah ai tlak ai rem tiah an khiahmi riantuannak in manh\ncaan ah dinhnak nawl a ngei.\nDAL 25\nMivialte nih amah pumpak ca le a innchungkhar caah ngandam te le tha tein nun khawhnak\ncaah a herhmi eidin, thilpuan, umnak inn, siai bawmhnak le a herhmi bawmhchanhnak hna\nkha hmuh khawhnak nawl a ngei. Cu hleiah rian a ngeih lo caan, dam lo caan, kut ke\ncawlcangh khawh lo caan, nuhmei pahmei si caan, kum khua upat tik caan, mah pumpak in\neidin awk kawl khawh lo caan le rawl ei awk kawl khawhnak sullam a um lo tikah, mizei\nhmanh nih hnangam lungdai tein eidin le um khawhnak nawl kan ngei cio.\nFale nule nih le ngakchia hna nih a hlei ce in zohkhenhnak le bawmhnak kha hmuhnak nawl\nan ngei. Upadi ding tein ai thi ummi nu le va si hna seh, phun dang in ai thi ummi hna\nsiseh, hrinmi fa le vialte hna cu ai khat mi kilvennak, zohkhenhnak bawmhnak kha\nhmuhnak nawl an ngei.\nDAL 26\nMi vialte hna nih cacawn khawhnak nawl kan ngei dih. A tlawm bik in tangli le a hram\ndawmhnak catang hna kai khawhnak cu man pek loin kaiter an si lai. Tangli tiang cu mi\nzapi nih cawn hrimhrim ding a si lai. Sehlei cawnnak le pawcawmnak a tha mi cawnnak hna\nkha mizapi nih cawn khawhnak nawl an ngei lai. Catang sangmi cawnnak zongah an thiamnak\ncungah zohin aitluk cio tein cacawn khawhnak nawl an ngei cio lai.\nCacawn tikah minung thinlung ziaza thanchonak lawng siloin mi kip nih thiltikhawhnak\nngeihmi tinvo le zalong tein um khawhnak a hrampi upat thiamnak zong kha a thancho a\nkarh khawhnak hnga timi tinhnak he cacawnpiak ding a si lai. Cacawnnak cu ram kip,\nmiphun kip le biaknak bu kip hna pakhat le pakhat theihthiamnak, tuarin khawhnak, le\nhawikhawmhnak kha thazang petu a si lai. Cu hleiah ram chung daihnak a hmun khawhnak\nhnga UN i a cawlcanghnak le a rian hna zong kha a bawm chantu a si lai."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "2a81195945f955f263acc36c63293aac",
            "Index": 5,
            "Label": "6",
            "Size": [
                595.0,
                842.0
            ],
            "Text": "Hringtu nu le pa hna cu an ngeih mi an fa le nih an cawn dingmi fimthiamnak a phunphun\nhna kha thimpiak awk ah a hmasa bik tinvo ngeitu an si lai.\nDAL 27\nMi vialte hna nih an nunphung le an phunglam ah zalong tein tuahkhawhnak le\ntelkhawhnak, thil dawh serthiamnak (arts) ah zalong tein zulhkhawh, hman khawhnak le i\nnuamhhnaih khawhnak, ningcang tein tuaktan mi fimthiamnak le hngalhnak (Science)\nthanchoternak caah zalong tein tuah khawhnak, tel kahwhnak le cu fimthiamnak i a\nsantlaihnak a thathnemnak zong kha zalong tein hman khawh cionak nawl a um.\nMi vialte hna cu ningcang tein tuaktan mi fimthiamnak le hngalhnak (Science), catial\nthiamnak le thil dawh serthiamnak (arts) ruangah a chuakmi tihzah upatnak, tangka le\nthilri thathnemnak hna kha an hmuh khawhnak hnga runvenpiaknak nawl an ngei.\nDAL 28\nMi vialte hna nih hi thawngthanhnak catlap chungah a telmi le a chimmi mikip nih\nngeihmi thiltikhawhnak tinvo le zalong tein um khawhnak hna kha tlamtling tein an hmuh\nkhawhnak hnga pakhat le pakhat i pehtlaihnak, i hawikawmhnak le ram kip pehtlaihnak i a\nthathnemnak hna kha hmannak nawl an ngei.\nDAL 29\nMah nuncan sining ziaza zalong tein a thanchoter kho tu mibu pakhat thatnak caah mikip\nnih tuanvo kan ngei cio.\nMah i ngeihmi thil ti khawhnak tinvo le zalonnak hna kha hman tikah mi kip nih an\nngeihmi thilti khawhnak tinvo le zalonnak hna kha theihhngalh piak le upat awk caah\nsiseh, Democracy phunglam a hmangmi mibu caah ziaza tha tein an nun khawhnak hlei ah\nkhuaram daihnak le mi vialte thathnemnak a chuah khawhnak hnga le ai ruang tein an tuah\nkhawhnak hnga upadi nih ri a khiahpiak lai.\nCu mi kip ngeihmi thilti khawhnak tinvo le zalonnak hna kha UN ai tinhmi siseh, UN i an\nphunghram duhnak he siseh, a zei ti sihmanh ah a ralkah in hman khawh a si lai lo.\nDAL 30\nHi thawngtheihternak ca tlap chung ah aitelmi mi kip nih ngeihmi thilti khawhnak tinvo\nle zalonnak hna rawhralnak caah ram pakhat ca mi bu pakhat ca le mi pakhat caah tuahnak\nnawl ka ngei tiah siseh, pumpak in tuahnak nawl ka ngei tiah siseh a sullam lak ding a\nsi lai lo."
        }
    }
}
