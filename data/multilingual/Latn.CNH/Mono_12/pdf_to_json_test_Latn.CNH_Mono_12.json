{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467552,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mikip nih ngeihmi thiltikhawhnak tinvo theihternak\n10 December 1948 ni ah United Nations chungtel pawl tonpumhnak ah mi kip nih ngeihmi thilti\nkhawhnak tinvo theihternak kha UN General Assembly (Bupi meting) nih an fehter cang tinak\ntheihternak an tuah. Cu theihternak ca a tlamtling tein a hnulei catlap ah ai tel. Hi bantukin\nram tuanbia ah a biapi mi thawng theiternak an tuah dih hnuah hi UN chungtel tonpumhnak nih\ntheihternak cu zapi nih an theihhngalh khawh nakhnga theihter cio chin ding le cu hleiah ram\nkip a siloah ram khat le ram khat thleidannak um lo tein a biapi bik in sianginn ah le\ncacawnnak hmun kip ah cu theihternak cu phawt cio dih ding, zapi hmuh khawhnak dingah chiahpiak\nding, relter ding le a sullam zong chimh cio dingah an nawl dih hna.\nBiahmaisa\nMi vialte hmaizah upat awk le mi vialte he ai tlukmi thilti khawhnak kan ngei cio ti hngalh\nkhawhnak cu mi vialte i zalonnak, a phungning tein thil tinak le daihnak timi hna i a hrampi a\nsi caah siseh,\nMikip ngeihmi thilti khawhnak tinvo kha zeirel loin um cu mi vialte i upat awk tlak mi ziaza\ntha hna kha hrawkralnak a chuahter caah siseh, zalong tein biachim khawhnak, zalong tein biak\nkhawhnak, tihphannak um lo le duhherhnak ah zalong tein um khawhnak kha mi vialte saduhthah\nngan pi a si tiah thawngthanh cia a si caah siseh,\nMi vialte hna kha a phungning lo le zawmhtaih hremuk nak kha hrial awk a that lo caah a hnu bik\nah hriamnam a lak i raldohnak a um nakhnga lo mi kip nih ngeihmi thilti khawhnak tinvo kha\nupadi nih a runven le a khamh awk a si caah siseh,\nRam khat le ram khat dawhria tein pehtlaihnak kha thanchoternak tuah a herh caah siseh,\nUN chungtel hna nih minung upat tihzah awk a tlak zia, nu le pa hna nih ngeihmi ai khat mi\nthiltikhawhnak tinvo hna kha UN nih kan upat i kan zumh ko tiah a fehter than cangmi a si caah\nle minung thanchonak le minung nunnak a dotdot in zalong tein a thancho deuh chin lengmang\nnakhnga siseh,\nUN chungtel hna nih United Nations he i kawmh in mi kip nih ngeihmi thiltikhawhnak tinvo,\nzalong tein thiltikhawhnak a hrampi hna kha UN chungtel kip nih kan upat kan zulh ko lai i\nthazang kan pek ko lai tiah bia kan i kam cang caah siseh,\nCucaah\nBupi tonh pumhnak (General Assembly) nih\nMikip nih ngeih mi thiltikhawhnak tinvo theihternak kha miphun kip nih cinken theihhngalhnak\ndingah le ram kip nih cun mi kip nih ngeihmi thiltikhawhnak tinvo le zalonnak kha upat le zulh\nding, chim chin cio dingah kan ni zuam cio lai tiah siseh, UN chungtel kip ram hna le cu ram\nukmi hna chung a um mi minung vialte nih cu mi kip thiltikhawhnak tinvo ngeihmi le zalonnak kha\ntha tein zulh cio dingah kan ni zuam lai tiah siseh, cu mikip thiltikhawhnak ngeihmi tinvo\ntheihternak kha ram kip le miphun kip nih tlamtling tein kan tuah khawh cio nakhnga kan ni zuam\nlai tiah a tu thawngthanhnak kan tuah.\nDAL 1\nMi vialte hna cu zalong te, ai tluk te le upat tihzah awktlak le thiltikhawhnak tinvo a ngei in\na chuak mi kan si dih. Minung cu a chia a tha thleidang khomi ruahnak le theihthiamnak ziaza\ntha a ngeimi kan si caah pakhat le pakhat dawtnak he i pehtlaihnak le i hawikawmhnak ngeih ding\nkan si.\nDAL 2\nMi vialte hna cu mi kip ngeihmi thiltikhawhnak tinvo vialte he pehtlai in thawngthanhnak ca\nchungah a ummi thiltikhawhnak le zalonnak vialte hna kha kan ngei dih. Miphun, vunhawng, nu le\npa, holh, biaknak, nainganzi ruahnak a siloah a dang ruahnak, ram he a pehtlaimi a siloah\nminung nuncan niamsannak he pehtlaimi a hram thilri ngeihnak, chuahkehnak le a dangdang\nniamsannak ruangah pakhat le pakhat thleidannak umter ding a si lo.\nCu hleiah mi pakhat a umnak ram a siloah mi pakhat a umnak nainganzi ruangah siseh, uknak\nhmunhma ruangah siseh ram khat le ram khat pehtlainak ruangah siseh, mi pakhat umnak hmunhma\nruangah siseh ram pakhat cu zalong tein ai ukmi ram a si ah siseh, a siloah UN nih a zohkhenhmi\nram a si ah siseh, a siloah mahte uknak a cheu bang a hmumi ram a si ah siseh cu bantukin uknak\ntlamtling a hmu lomi ram a si ah siseh pakhat le pakhat thleidannak a um lai lo.\nDAL 3\nA ho paoh mi vialte nunnak nawl, zalong tein umnak le himte le thlaphang lo tein umnak nawl kan",
            "Image": "d87993fab3785e7f9e5a6c24f2616df3"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "ngei dih.\nDAL 4\nA hohmanh sal zuatnak, sal bantukin duh paoh rian fialnak, tuah lo ding a si lai. Minung kha\nsal bantukin a phungning loin rianfialnak sal cawknak le zuarnak a siloah cu bantuk phunphai a\nsimi riantuannak kha thlauh le kham dih a si lai.\nDAL 5\nMi zei cung hmanhah hremnak puarthaunak minung bantuk siloin zohchuhnak le dantatnak hna kha\ntuah lo ding a si lai.\nDAL 6\nMi zeihmanh upadi hmai ah minung pakhat a sinak kha theihhngalhpiak ding a si lai.\nDAL 7\nA hohmanh upadi hmai ah an i tluk cio hlei ah upadi runvennak ah thleidannak um lo tein ai tluk\ncio tein tinco khawh a si. Hi thawng theihternak chung a ummi kongkau duh lo ruangah doh in\nthleidannak, cu ti thleidannak tuah duh ruangah mi dang va sawmnak timi tuahsernak in runven\nawk ah ai tluk cio tein tinconak ngeih khawh a si.\nDAL 8\nPhunghram upadi asiloah upadi nih mi zeipaoh a pek cio mi thiltikhawhnak kha a dang mi pakhat\nnih a hrawhhral sual a si ahcun cu hrawhhral ruangah a cangmi harnak le fahnak a huahmi caah a\nmah umnak ram biacaihnak zung nih pelloin damter than le rulhthanak tuahpiak a si lai.\nDAL 9\nAhohmanh upadi ning loin tlaihkhihnak, thongthlaknak le ram chungin chuahternak kha an inter\nlai lo.\nDAL 10\nThiltikhawhnak le tuanvo pekmi kongkau ah biachahnak tuah tikah siseh, mah sualnak ruangah\ntazacuai tikah mi zeihmanh zalawngte le duhdanhnak a um lo mi biacaihnak zung i a chuakmi mi\nzapi hmai ah ai ruangte le aitluk cio tein bia theihpiak le caihpiak a si lai.\nDAL 11\nMi zapi hmai ah upadi ningin hlathlai tikah sualnak na ngei tiah biacaihnak zung nih fiang tein\nbiachahnak a um hlan tiang tazacuainak a ingtu paoh cu sualnak na ngei lo tiah ruah an si lai.\nCu bia an caih tikah sualnak an puhmi caah piang tein a leh, a chim khawhnak caah a herh mi kha\nan bawmh lai.\nMi pakhat kha ram upadi ning le ram kip upadi ningin sualnak a si lomi riantuannak le\nthiltisualnak ruangah tazacuai ding a si lo. Cu hlei ah biacaihnak zunng nih suaknak phawt a si\ntik zongah a tuar dingmi dantatnak leng piin sualnak man kha dantat ding a si fawn lai lo.\nDAL 12\nAhohmanh amah duh tein dai tein umnak, amah a chungkhar, amah a umnak inn, pakhat le pakhat\ncakuatnak in siseh upadi ning a si lomi ningin amah upatnak le minthatnak a hmuhmi caah\nhranhram in hnahnawh le tuaitamnak pek ding a si lai lo. Ahohmanh cu bantukin pakhat le pakhat\nhnahnawhnak le tihmuarnak a um ahcun upadi ningin runvennak pek khawh a si.\nDAL 13\nMi vialte nih mah peng mah ram chungah duh paoh zalong tein thialkamnak le umkalmak nawl an\nngei dih.\nMi vialte nih amah a umnak ram in siseh, ka dang ram dang in siseh, chuahtaknak nawl le\nkirthannak nawl an ngei.\nDAL 14\nMi vialte nih hremnak le tuarinnak in an luatkhawh nakhnga, ka dang ram dangah dai tein dornak\nle umnak nawl an ngei dih.\nNainganzi he a pehtlai lomi sualnak ah siseh, UN nih ai tinhmi le cu ai tinhmi he a ralkahmi\nsualnak caah siseh, a hmanmi thil tuah sualnak ruangah tazacuainak a in ahcun a cunglei kan\nchimmi mi kip ngeihmi thiltikhawhnak tinvo hna hi hman khawh a si lai lo.",
            "Image": "63244d9aae302e3928e8fbeeea76dfd4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DAL 15\nMi vialte hna cu ram pakhat i ram chungmi sinak nawl a ngei.\nUpadi ning lo piin mi pakhat kha ram chungmi na si lo ti khawh a si lo. Ram chung sinak khan\nthlennak nawl na ngei lo ti khawh zong a si fawn lo.\nDAL 16\nA kum a tling cangmi nu le pa hna kha miphun ruangah siseh, ram pakhat khat i ram chungmi si\nruangah siseh, biaknak ruangah siseh, thleidannak um lo tein thitumnak nawl le innchungkhar\nthar tuah sernak nawl an ngei dih. A cu kan chimmi nu le pa hna nih nu le va in an ni fonhtonh\ni an i hawikawmhnak an umti lio caan ah siseh, cu innchungkhar sinak kha hrawhthannak in an i\nthennak ah siseh, i thitumnak he pehtlai in ai khatmi thiltikhawhnak tinvo an ngei ve ve.\nCu monu le mopa hna cu an pahnih tein lungthin zalong tein thitumnak tuah duhnak an ngeih\nlawngah thitumnak tuah khawhnak nawl an ngei cio.\nInnchungkhar pakhat cu mi bu i a hrampi pakhat a si. Cu innchungkhar cu mi bupi le a cozah nih\nzohkhenh kilven awk a rian a si.\nDAL 17\nMi vialte hna cu mi pakhat nih siseh, mi dang a hrawm in siseh, thilri hna kha covo ngeihnak\nnawl an ngei.\nUpadi ning lo piin a hohmanh thilri tinvo na ngei kho lo ti khawh a si lo.\nDAL 18\nMi vialte hna cu zalong tein khuaruah khawhnak, zalong tein mah ruahnak chim khawhnak le zalong\ntein duhmi paoh biak khawhnak nawl kan ngei dih. Hi mi kip nih kan ngeihmi thiltikhawhnak tinvo\nah mah biaknak le zumhnak kha zalong tein thialkam khawhnak lengah mi pakhat lawng siseh, mi\ndang he fonh in siseh, mi zapi hmai le mi zapi hmai lo ah siseh, mah biaknak le zumhnak kha\nzalong tein cawnpiakkhawhnak, mah zumhmi kha zalong tein biak khawhnak le thazang zong in\ntuahser khawhnak nawl zong ai tel chih.\nDAL 19\nMi vialte hna cu mah duh paohte le zalong tein ruah khawhnak le mah ruahnak kha chimrel\nkhawhnak kan ngei dih. Cu thiltikhawhnak hna cu tuaitamnak um lo tein zalong tein khuaruah\nkhawhnak lengah ram le hmunhma zoh hau loin thawngpang le ruahnak hna kha phun khat khat in\nzalong tein kawl khawhnak, hmuh khawhnak le phawtzamhnak nawl zong kan ngei.\nDAL 20\nMi zeipaoh nih zalongte le dai tein tonpumhnak nawl le a bu tuahnak nawl kan ngei.\nAhohmanh kha bu pakhat khat ah a hramharm lo piin luhter ding a si lai lo.\nDAL 21\nMi zeihmanh nih mahumnak ram uknak kongkau ah pumpak in siseh, zalong tein thimmi aiawh in\nsiseh, telnak nawl an ngei.\nMi zeihmanh nih mah umnak ram a cozah riantuannak ah aitluk airuang cio tein hmuh le telnak\nnawl an ngei.\nMi zapi duhnak kha ram uknak ah a hrampi a si lai. Mah mi zapi duhnak kha a caan kha nan then\nlai i a hmanmi thimnak in aiawhtu hna kha nan thim hna lai. Cu thimnak ah mi vialte hna cu\naitluk aikhat mi me peknak nawl a ngei hlei ah cu thimnak ah a thli tein me peknak in siseh, a\nkhat mi zalong tein me peknak in siseh, tuah asi lai.\nDAL 22\nMi zeipaoh mi bu chungtel a si caah chiatthat kongkau ah rungvengtu le hnangamtertu ngeih a\nherh hlei ah nainganzi zuamnak in siseh, ram kip fonh zuamnak in siseh, ram kip an ni hruainak\nle uknak phunglam le vawlei tangchuak thilri hna in mipakhat upat awktlak a sinak le a lungthin\na ziaza kha zalong tein a than khawhnak caah a herhmi chawva, chiatthat kongkau ah i\nzawnruahnak le ngeihmi thiltikhawhnak nunphung hna kha hmannak nawl a ngei.\nDAL 23\nMi vialte nih riantuan khawhnak nawl, mah duhmi pawcawmnak rian hna kha duhpaoh le zalong tein\nthim khawhnak, mah tuanmi rian ah hmuh ding ningte hmuh khawh lengmang i riantuan a nuam mi",
            "Image": "75560967f707ecfaa7ff9ffd3591ac78"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "rian hmuh khawhnak siseh, riantuan awk a ngei lomi sinak in luat khawhnak caah siseh tuahnak\nnawl kan ngei.\nMi vialte hna nih thleidannak umlo tein ai khatmi rian caah ai khatmi tuan man hmuhnak nawl an\nngei.\nRian a tuan mi kip nih amah pumpak caah le a innchungkhar caah minung tihzah upat awk kan si\nning tein kan eidin khawhnak hnga a zafang ai tlak ai za ding in tuan man hmuhnak nawl a ngei.\nA herh a si ahcun phun dang zong in midang bawmhnak kha hmuh khawh thannak nawl a ngei.\nMi vialte nih mah thathnemnak runvenkhawhnak caah riantuan mi bu tuahnak le bu luh khawhnak\nnawl zong a ngei.\nDAL 24\nMi vialte nih riantuan man lahkhah he ai tlak ai rem tiah a caan an khiahmi riantuannak in i\ndinh caan le a zei maw caan ah ai tlak ai rem tiah an khiahmi riantuannak in manh caan ah\ndinhnak nawl a ngei.\nDAL 25\nMivialte nih amah pumpak ca le a innchungkhar caah ngandam te le tha tein nun khawhnak caah a\nherhmi eidin, thilpuan, umnak inn, siai bawmhnak le a herhmi bawmhchanhnak hna kha hmuh\nkhawhnak nawl a ngei. Cu hleiah rian a ngeih lo caan, dam lo caan, kut ke cawlcangh khawh lo\ncaan, nuhmei pahmei si caan, kum khua upat tik caan, mah pumpak in eidin awk kawl khawh lo caan\nle rawl ei awk kawl khawhnak sullam a um lo tikah, mizei hmanh nih hnangam lungdai tein eidin\nle um khawhnak nawl kan ngei cio.\nFale nule nih le ngakchia hna nih a hlei ce in zohkhenhnak le bawmhnak kha hmuhnak nawl an\nngei. Upadi ding tein ai thi ummi nu le va si hna seh, phun dang in ai thi ummi hna siseh,\nhrinmi fa le vialte hna cu ai khat mi kilvennak, zohkhenhnak bawmhnak kha hmuhnak nawl an ngei.\nDAL 26\nMi vialte hna nih cacawn khawhnak nawl kan ngei dih. A tlawm bik in tangli le a hram dawmhnak\ncatang hna kai khawhnak cu man pek loin kaiter an si lai. Tangli tiang cu mi zapi nih cawn\nhrimhrim ding a si lai. Sehlei cawnnak le pawcawmnak a tha mi cawnnak hna kha mizapi nih cawn\nkhawhnak nawl an ngei lai. Catang sangmi cawnnak zongah an thiamnak cungah zohin aitluk cio\ntein cacawn khawhnak nawl an ngei cio lai.\nCacawn tikah minung thinlung ziaza thanchonak lawng siloin mi kip nih thiltikhawhnak ngeihmi\ntinvo le zalong tein um khawhnak a hrampi upat thiamnak zong kha a thancho a karh khawhnak hnga\ntimi tinhnak he cacawnpiak ding a si lai. Cacawnnak cu ram kip, miphun kip le biaknak bu kip\nhna pakhat le pakhat theihthiamnak, tuarin khawhnak, le hawikhawmhnak kha thazang petu a si\nlai. Cu hleiah ram chung daihnak a hmun khawhnak hnga UN i a cawlcanghnak le a rian hna zong\nkha a bawm chantu a si lai.\nHringtu nu le pa hna cu an ngeih mi an fa le nih an cawn dingmi fimthiamnak a phunphun hna kha\nthimpiak awk ah a hmasa bik tinvo ngeitu an si lai.\nDAL 27\nMi vialte hna nih an nunphung le an phunglam ah zalong tein tuahkhawhnak le telkhawhnak, thil\ndawh serthiamnak (arts) ah zalong tein zulhkhawh, hman khawhnak le i nuamhhnaih khawhnak,\nningcang tein tuaktan mi fimthiamnak le hngalhnak (Science) thanchoternak caah zalong tein tuah\nkhawhnak, tel kahwhnak le cu fimthiamnak i a santlaihnak a thathnemnak zong kha zalong tein\nhman khawh cionak nawl a um.\nMi vialte hna cu ningcang tein tuaktan mi fimthiamnak le hngalhnak (Science), catial thiamnak\nle thil dawh serthiamnak (arts) ruangah a chuakmi tihzah upatnak, tangka le thilri thathnemnak\nhna kha an hmuh khawhnak hnga runvenpiaknak nawl an ngei.\nDAL 28\nMi vialte hna nih hi thawngthanhnak catlap chungah a telmi le a chimmi mikip nih ngeihmi\nthiltikhawhnak tinvo le zalong tein um khawhnak hna kha tlamtling tein an hmuh khawhnak hnga\npakhat le pakhat i pehtlaihnak, i hawikawmhnak le ram kip pehtlaihnak i a thathnemnak hna kha\nhmannak nawl an ngei.\nDAL 29\nMah nuncan sining ziaza zalong tein a thanchoter kho tu mibu pakhat thatnak caah mikip nih\ntuanvo kan ngei cio.",
            "Image": "884e814bb4e0715a02c7175003e82590"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mah i ngeihmi thil ti khawhnak tinvo le zalonnak hna kha hman tikah mi kip nih an ngeihmi\nthilti khawhnak tinvo le zalonnak hna kha theihhngalh piak le upat awk caah siseh, Democracy\nphunglam a hmangmi mibu caah ziaza tha tein an nun khawhnak hlei ah khuaram daihnak le mi\nvialte thathnemnak a chuah khawhnak hnga le ai ruang tein an tuah khawhnak hnga upadi nih ri a\nkhiahpiak lai.\nCu mi kip ngeihmi thilti khawhnak tinvo le zalonnak hna kha UN ai tinhmi siseh, UN i an\nphunghram duhnak he siseh, a zei ti sihmanh ah a ralkah in hman khawh a si lai lo.\nDAL 30\nHi thawngtheihternak ca tlap chung ah aitelmi mi kip nih ngeihmi thilti khawhnak tinvo le\nzalonnak hna rawhralnak caah ram pakhat ca mi bu pakhat ca le mi pakhat caah tuahnak nawl ka\nngei tiah siseh, pumpak in tuahnak nawl ka ngei tiah siseh a sullam lak ding a si lai lo.",
            "Image": "d0f0934f188627e896219c1569b88258"
        }
    }
}
