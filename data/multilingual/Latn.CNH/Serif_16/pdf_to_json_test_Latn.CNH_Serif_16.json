{
    "MetaData": {
        "Author": null,
        "Creation_Date": 1581467630,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "f8f9f2b8b4cbc03e85084cebab7c4c49",
            "Index": 0,
            "Label": "1",
            "Size": [
                595.0,
                842.0
            ],
            "Text": "Mikip nih ngeihmi thiltikhawhnak tinvo theihternak\n10 December 1948 ni ah United Nations chungtel pawl tonpumhnak ah mi kip nih\nngeihmi thilti khawhnak tinvo theihternak kha UN General Assembly (Bupi meting)\nnih an fehter cang tinak theihternak an tuah. Cu theihternak ca a tlamtling tein a\nhnulei catlap ah ai tel. Hi bantukin ram tuanbia ah a biapi mi thawng theiternak an\ntuah dih hnuah hi UN chungtel tonpumhnak nih theihternak cu zapi nih an\ntheihhngalh khawh nakhnga theihter cio chin ding le cu hleiah ram kip a siloah ram\nkhat le ram khat thleidannak um lo tein a biapi bik in sianginn ah le cacawnnak hmun\nkip ah cu theihternak cu phawt cio dih ding, zapi hmuh khawhnak dingah chiahpiak\nding, relter ding le a sullam zong chimh cio dingah an nawl dih hna.\nBiahmaisa\nMi vialte hmaizah upat awk le mi vialte he ai tlukmi thilti khawhnak kan ngei cio ti\nhngalh khawhnak cu mi vialte i zalonnak, a phungning tein thil tinak le daihnak timi\nhna i a hrampi a si caah siseh,\nMikip ngeihmi thilti khawhnak tinvo kha zeirel loin um cu mi vialte i upat awk tlak mi\nziaza tha hna kha hrawkralnak a chuahter caah siseh, zalong tein biachim khawhnak,\nzalong tein biak khawhnak, tihphannak um lo le duhherhnak ah zalong tein um\nkhawhnak kha mi vialte saduhthah ngan pi a si tiah thawngthanh cia a si caah siseh,\nMi vialte hna kha a phungning lo le zawmhtaih hremuk nak kha hrial awk a that lo\ncaah a hnu bik ah hriamnam a lak i raldohnak a um nakhnga lo mi kip nih ngeihmi\nthilti khawhnak tinvo kha upadi nih a runven le a khamh awk a si caah siseh,\nRam khat le ram khat dawhria tein pehtlaihnak kha thanchoternak tuah a herh caah\nsiseh,\nUN chungtel hna nih minung upat tihzah awk a tlak zia, nu le pa hna nih ngeihmi ai\nkhat mi thiltikhawhnak tinvo hna kha UN nih kan upat i kan zumh ko tiah a fehter\nthan cangmi a si caah le minung thanchonak le minung nunnak a dotdot in zalong\ntein a thancho deuh chin lengmang nakhnga siseh,\nUN chungtel hna nih United Nations he i kawmh in mi kip nih ngeihmi\nthiltikhawhnak tinvo, zalong tein thiltikhawhnak a hrampi hna kha UN chungtel kip\nnih kan upat kan zulh ko lai i thazang kan pek ko lai tiah bia kan i kam cang caah\nsiseh,\nCucaah\nBupi tonh pumhnak (General Assembly) nih\nMikip nih ngeih mi thiltikhawhnak tinvo theihternak kha miphun kip nih cinken\ntheihhngalhnak dingah le ram kip nih cun mi kip nih ngeihmi thiltikhawhnak tinvo le\nzalonnak kha upat le zulh ding, chim chin cio dingah kan ni zuam cio lai tiah siseh,\nUN chungtel kip ram hna le cu ram ukmi hna chung a um mi minung vialte nih cu mi\nkip thiltikhawhnak tinvo ngeihmi le zalonnak kha tha tein zulh cio dingah kan ni zuam\nlai tiah siseh, cu mikip thiltikhawhnak ngeihmi tinvo theihternak kha ram kip le\nmiphun kip nih tlamtling tein kan tuah khawh cio nakhnga kan ni zuam lai tiah a tu\nthawngthanhnak kan tuah.\nDAL 1"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "efc0bb38897faec18892c6a4a8519719",
            "Index": 1,
            "Label": "2",
            "Size": [
                595.0,
                842.0
            ],
            "Text": "Mi vialte hna cu zalong te, ai tluk te le upat tihzah awktlak le thiltikhawhnak tinvo a\nngei in a chuak mi kan si dih. Minung cu a chia a tha thleidang khomi ruahnak le\ntheihthiamnak ziaza tha a ngeimi kan si caah pakhat le pakhat dawtnak he i\npehtlaihnak le i hawikawmhnak ngeih ding kan si.\nDAL 2\nMi vialte hna cu mi kip ngeihmi thiltikhawhnak tinvo vialte he pehtlai in\nthawngthanhnak ca chungah a ummi thiltikhawhnak le zalonnak vialte hna kha kan\nngei dih. Miphun, vunhawng, nu le pa, holh, biaknak, nainganzi ruahnak a siloah a\ndang ruahnak, ram he a pehtlaimi a siloah minung nuncan niamsannak he pehtlaimi a\nhram thilri ngeihnak, chuahkehnak le a dangdang niamsannak ruangah pakhat le\npakhat thleidannak umter ding a si lo.\nCu hleiah mi pakhat a umnak ram a siloah mi pakhat a umnak nainganzi ruangah\nsiseh, uknak hmunhma ruangah siseh ram khat le ram khat pehtlainak ruangah siseh,\nmi pakhat umnak hmunhma ruangah siseh ram pakhat cu zalong tein ai ukmi ram a si\nah siseh, a siloah UN nih a zohkhenhmi ram a si ah siseh, a siloah mahte uknak a\ncheu bang a hmumi ram a si ah siseh cu bantukin uknak tlamtling a hmu lomi ram a\nsi ah siseh pakhat le pakhat thleidannak a um lai lo.\nDAL 3\nA ho paoh mi vialte nunnak nawl, zalong tein umnak le himte le thlaphang lo tein\numnak nawl kan ngei dih.\nDAL 4\nA hohmanh sal zuatnak, sal bantukin duh paoh rian fialnak, tuah lo ding a si lai.\nMinung kha sal bantukin a phungning loin rianfialnak sal cawknak le zuarnak a siloah\ncu bantuk phunphai a simi riantuannak kha thlauh le kham dih a si lai.\nDAL 5\nMi zei cung hmanhah hremnak puarthaunak minung bantuk siloin zohchuhnak le\ndantatnak hna kha tuah lo ding a si lai.\nDAL 6\nMi zeihmanh upadi hmai ah minung pakhat a sinak kha theihhngalhpiak ding a si lai.\nDAL 7\nA hohmanh upadi hmai ah an i tluk cio hlei ah upadi runvennak ah thleidannak um lo\ntein ai tluk cio tein tinco khawh a si. Hi thawng theihternak chung a ummi kongkau\nduh lo ruangah doh in thleidannak, cu ti thleidannak tuah duh ruangah mi dang va\nsawmnak timi tuahsernak in runven awk ah ai tluk cio tein tinconak ngeih khawh a si.\nDAL 8\nPhunghram upadi asiloah upadi nih mi zeipaoh a pek cio mi thiltikhawhnak kha a\ndang mi pakhat nih a hrawhhral sual a si ahcun cu hrawhhral ruangah a cangmi\nharnak le fahnak a huahmi caah a mah umnak ram biacaihnak zung nih pelloin\ndamter than le rulhthanak tuahpiak a si lai.\nDAL 9"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "b886374d09f2010de5e48bc34623f604",
            "Index": 2,
            "Label": "3",
            "Size": [
                595.0,
                842.0
            ],
            "Text": "Ahohmanh upadi ning loin tlaihkhihnak, thongthlaknak le ram chungin chuahternak\nkha an inter lai lo.\nDAL 10\nThiltikhawhnak le tuanvo pekmi kongkau ah biachahnak tuah tikah siseh, mah\nsualnak ruangah tazacuai tikah mi zeihmanh zalawngte le duhdanhnak a um lo mi\nbiacaihnak zung i a chuakmi mi zapi hmai ah ai ruangte le aitluk cio tein bia\ntheihpiak le caihpiak a si lai.\nDAL 11\nMi zapi hmai ah upadi ningin hlathlai tikah sualnak na ngei tiah biacaihnak zung nih\nfiang tein biachahnak a um hlan tiang tazacuainak a ingtu paoh cu sualnak na ngei lo\ntiah ruah an si lai. Cu bia an caih tikah sualnak an puhmi caah piang tein a leh, a\nchim khawhnak caah a herh mi kha an bawmh lai.\nMi pakhat kha ram upadi ning le ram kip upadi ningin sualnak a si lomi riantuannak\nle thiltisualnak ruangah tazacuai ding a si lo. Cu hlei ah biacaihnak zunng nih\nsuaknak phawt a si tik zongah a tuar dingmi dantatnak leng piin sualnak man kha\ndantat ding a si fawn lai lo.\nDAL 12\nAhohmanh amah duh tein dai tein umnak, amah a chungkhar, amah a umnak inn,\npakhat le pakhat cakuatnak in siseh upadi ning a si lomi ningin amah upatnak le\nminthatnak a hmuhmi caah hranhram in hnahnawh le tuaitamnak pek ding a si lai lo.\nAhohmanh cu bantukin pakhat le pakhat hnahnawhnak le tihmuarnak a um ahcun\nupadi ningin runvennak pek khawh a si.\nDAL 13\nMi vialte nih mah peng mah ram chungah duh paoh zalong tein thialkamnak le\numkalmak nawl an ngei dih.\nMi vialte nih amah a umnak ram in siseh, ka dang ram dang in siseh, chuahtaknak\nnawl le kirthannak nawl an ngei.\nDAL 14\nMi vialte nih hremnak le tuarinnak in an luatkhawh nakhnga, ka dang ram dangah\ndai tein dornak le umnak nawl an ngei dih.\nNainganzi he a pehtlai lomi sualnak ah siseh, UN nih ai tinhmi le cu ai tinhmi he a\nralkahmi sualnak caah siseh, a hmanmi thil tuah sualnak ruangah tazacuainak a in\nahcun a cunglei kan chimmi mi kip ngeihmi thiltikhawhnak tinvo hna hi hman khawh\na si lai lo.\nDAL 15\nMi vialte hna cu ram pakhat i ram chungmi sinak nawl a ngei.\nUpadi ning lo piin mi pakhat kha ram chungmi na si lo ti khawh a si lo. Ram chung\nsinak khan thlennak nawl na ngei lo ti khawh zong a si fawn lo.\nDAL 16"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "175f4855c219dc322ef30a4e6dffa3d5",
            "Index": 3,
            "Label": "4",
            "Size": [
                595.0,
                842.0
            ],
            "Text": "A kum a tling cangmi nu le pa hna kha miphun ruangah siseh, ram pakhat khat i ram\nchungmi si ruangah siseh, biaknak ruangah siseh, thleidannak um lo tein thitumnak\nnawl le innchungkhar thar tuah sernak nawl an ngei dih. A cu kan chimmi nu le pa\nhna nih nu le va in an ni fonhtonh i an i hawikawmhnak an umti lio caan ah siseh, cu\ninnchungkhar sinak kha hrawhthannak in an i thennak ah siseh, i thitumnak he\npehtlai in ai khatmi thiltikhawhnak tinvo an ngei ve ve.\nCu monu le mopa hna cu an pahnih tein lungthin zalong tein thitumnak tuah duhnak\nan ngeih lawngah thitumnak tuah khawhnak nawl an ngei cio.\nInnchungkhar pakhat cu mi bu i a hrampi pakhat a si. Cu innchungkhar cu mi bupi le\na cozah nih zohkhenh kilven awk a rian a si.\nDAL 17\nMi vialte hna cu mi pakhat nih siseh, mi dang a hrawm in siseh, thilri hna kha covo\nngeihnak nawl an ngei.\nUpadi ning lo piin a hohmanh thilri tinvo na ngei kho lo ti khawh a si lo.\nDAL 18\nMi vialte hna cu zalong tein khuaruah khawhnak, zalong tein mah ruahnak chim\nkhawhnak le zalong tein duhmi paoh biak khawhnak nawl kan ngei dih. Hi mi kip nih\nkan ngeihmi thiltikhawhnak tinvo ah mah biaknak le zumhnak kha zalong tein\nthialkam khawhnak lengah mi pakhat lawng siseh, mi dang he fonh in siseh, mi zapi\nhmai le mi zapi hmai lo ah siseh, mah biaknak le zumhnak kha zalong tein\ncawnpiakkhawhnak, mah zumhmi kha zalong tein biak khawhnak le thazang zong in\ntuahser khawhnak nawl zong ai tel chih.\nDAL 19\nMi vialte hna cu mah duh paohte le zalong tein ruah khawhnak le mah ruahnak kha\nchimrel khawhnak kan ngei dih. Cu thiltikhawhnak hna cu tuaitamnak um lo tein\nzalong tein khuaruah khawhnak lengah ram le hmunhma zoh hau loin thawngpang le\nruahnak hna kha phun khat khat in zalong tein kawl khawhnak, hmuh khawhnak le\nphawtzamhnak nawl zong kan ngei.\nDAL 20\nMi zeipaoh nih zalongte le dai tein tonpumhnak nawl le a bu tuahnak nawl kan ngei.\nAhohmanh kha bu pakhat khat ah a hramharm lo piin luhter ding a si lai lo.\nDAL 21\nMi zeihmanh nih mahumnak ram uknak kongkau ah pumpak in siseh, zalong tein\nthimmi aiawh in siseh, telnak nawl an ngei.\nMi zeihmanh nih mah umnak ram a cozah riantuannak ah aitluk airuang cio tein\nhmuh le telnak nawl an ngei.\nMi zapi duhnak kha ram uknak ah a hrampi a si lai. Mah mi zapi duhnak kha a caan\nkha nan then lai i a hmanmi thimnak in aiawhtu hna kha nan thim hna lai. Cu thimnak\nah mi vialte hna cu aitluk aikhat mi me peknak nawl a ngei hlei ah cu thimnak ah a\nthli tein me peknak in siseh, a khat mi zalong tein me peknak in siseh, tuah asi lai."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "b681a84298ad41b3d7bd10edbca36bcd",
            "Index": 4,
            "Label": "5",
            "Size": [
                595.0,
                842.0
            ],
            "Text": "DAL 22\nMi zeipaoh mi bu chungtel a si caah chiatthat kongkau ah rungvengtu le\nhnangamtertu ngeih a herh hlei ah nainganzi zuamnak in siseh, ram kip fonh\nzuamnak in siseh, ram kip an ni hruainak le uknak phunglam le vawlei tangchuak\nthilri hna in mipakhat upat awktlak a sinak le a lungthin a ziaza kha zalong tein a\nthan khawhnak caah a herhmi chawva, chiatthat kongkau ah i zawnruahnak le\nngeihmi thiltikhawhnak nunphung hna kha hmannak nawl a ngei.\nDAL 23\nMi vialte nih riantuan khawhnak nawl, mah duhmi pawcawmnak rian hna kha\nduhpaoh le zalong tein thim khawhnak, mah tuanmi rian ah hmuh ding ningte hmuh\nkhawh lengmang i riantuan a nuam mi rian hmuh khawhnak siseh, riantuan awk a\nngei lomi sinak in luat khawhnak caah siseh tuahnak nawl kan ngei.\nMi vialte hna nih thleidannak umlo tein ai khatmi rian caah ai khatmi tuan man\nhmuhnak nawl an ngei.\nRian a tuan mi kip nih amah pumpak caah le a innchungkhar caah minung tihzah\nupat awk kan si ning tein kan eidin khawhnak hnga a zafang ai tlak ai za ding in tuan\nman hmuhnak nawl a ngei. A herh a si ahcun phun dang zong in midang bawmhnak\nkha hmuh khawh thannak nawl a ngei.\nMi vialte nih mah thathnemnak runvenkhawhnak caah riantuan mi bu tuahnak le bu\nluh khawhnak nawl zong a ngei.\nDAL 24\nMi vialte nih riantuan man lahkhah he ai tlak ai rem tiah a caan an khiahmi\nriantuannak in i dinh caan le a zei maw caan ah ai tlak ai rem tiah an khiahmi\nriantuannak in manh caan ah dinhnak nawl a ngei.\nDAL 25\nMivialte nih amah pumpak ca le a innchungkhar caah ngandam te le tha tein nun\nkhawhnak caah a herhmi eidin, thilpuan, umnak inn, siai bawmhnak le a herhmi\nbawmhchanhnak hna kha hmuh khawhnak nawl a ngei. Cu hleiah rian a ngeih lo\ncaan, dam lo caan, kut ke cawlcangh khawh lo caan, nuhmei pahmei si caan, kum\nkhua upat tik caan, mah pumpak in eidin awk kawl khawh lo caan le rawl ei awk kawl\nkhawhnak sullam a um lo tikah, mizei hmanh nih hnangam lungdai tein eidin le um\nkhawhnak nawl kan ngei cio.\nFale nule nih le ngakchia hna nih a hlei ce in zohkhenhnak le bawmhnak kha\nhmuhnak nawl an ngei. Upadi ding tein ai thi ummi nu le va si hna seh, phun dang in\nai thi ummi hna siseh, hrinmi fa le vialte hna cu ai khat mi kilvennak, zohkhenhnak\nbawmhnak kha hmuhnak nawl an ngei.\nDAL 26\nMi vialte hna nih cacawn khawhnak nawl kan ngei dih. A tlawm bik in tangli le a\nhram dawmhnak catang hna kai khawhnak cu man pek loin kaiter an si lai. Tangli\ntiang cu mi zapi nih cawn hrimhrim ding a si lai. Sehlei cawnnak le pawcawmnak a\ntha mi cawnnak hna kha mizapi nih cawn khawhnak nawl an ngei lai. Catang sangmi\ncawnnak zongah an thiamnak cungah zohin aitluk cio tein cacawn khawhnak nawl an\nngei cio lai."
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "42e6687951ba6f681cc21067951e1497",
            "Index": 5,
            "Label": "6",
            "Size": [
                595.0,
                842.0
            ],
            "Text": "Cacawn tikah minung thinlung ziaza thanchonak lawng siloin mi kip nih\nthiltikhawhnak ngeihmi tinvo le zalong tein um khawhnak a hrampi upat thiamnak\nzong kha a thancho a karh khawhnak hnga timi tinhnak he cacawnpiak ding a si lai.\nCacawnnak cu ram kip, miphun kip le biaknak bu kip hna pakhat le pakhat\ntheihthiamnak, tuarin khawhnak, le hawikhawmhnak kha thazang petu a si lai. Cu\nhleiah ram chung daihnak a hmun khawhnak hnga UN i a cawlcanghnak le a rian hna\nzong kha a bawm chantu a si lai.\nHringtu nu le pa hna cu an ngeih mi an fa le nih an cawn dingmi fimthiamnak a\nphunphun hna kha thimpiak awk ah a hmasa bik tinvo ngeitu an si lai.\nDAL 27\nMi vialte hna nih an nunphung le an phunglam ah zalong tein tuahkhawhnak le\ntelkhawhnak, thil dawh serthiamnak (arts) ah zalong tein zulhkhawh, hman\nkhawhnak le i nuamhhnaih khawhnak, ningcang tein tuaktan mi fimthiamnak le\nhngalhnak (Science) thanchoternak caah zalong tein tuah khawhnak, tel kahwhnak le\ncu fimthiamnak i a santlaihnak a thathnemnak zong kha zalong tein hman khawh\ncionak nawl a um.\nMi vialte hna cu ningcang tein tuaktan mi fimthiamnak le hngalhnak (Science), catial\nthiamnak le thil dawh serthiamnak (arts) ruangah a chuakmi tihzah upatnak, tangka\nle thilri thathnemnak hna kha an hmuh khawhnak hnga runvenpiaknak nawl an ngei.\nDAL 28\nMi vialte hna nih hi thawngthanhnak catlap chungah a telmi le a chimmi mikip nih\nngeihmi thiltikhawhnak tinvo le zalong tein um khawhnak hna kha tlamtling tein an\nhmuh khawhnak hnga pakhat le pakhat i pehtlaihnak, i hawikawmhnak le ram kip\npehtlaihnak i a thathnemnak hna kha hmannak nawl an ngei.\nDAL 29\nMah nuncan sining ziaza zalong tein a thanchoter kho tu mibu pakhat thatnak caah\nmikip nih tuanvo kan ngei cio.\nMah i ngeihmi thil ti khawhnak tinvo le zalonnak hna kha hman tikah mi kip nih an\nngeihmi thilti khawhnak tinvo le zalonnak hna kha theihhngalh piak le upat awk caah\nsiseh, Democracy phunglam a hmangmi mibu caah ziaza tha tein an nun khawhnak\nhlei ah khuaram daihnak le mi vialte thathnemnak a chuah khawhnak hnga le ai\nruang tein an tuah khawhnak hnga upadi nih ri a khiahpiak lai.\nCu mi kip ngeihmi thilti khawhnak tinvo le zalonnak hna kha UN ai tinhmi siseh, UN i\nan phunghram duhnak he siseh, a zei ti sihmanh ah a ralkah in hman khawh a si lai\nlo.\nDAL 30\nHi thawngtheihternak ca tlap chung ah aitelmi mi kip nih ngeihmi thilti khawhnak\ntinvo le zalonnak hna rawhralnak caah ram pakhat ca mi bu pakhat ca le mi pakhat\ncaah tuahnak nawl ka ngei tiah siseh, pumpak in tuahnak nawl ka ngei tiah siseh a\nsullam lak ding a si lai lo."
        }
    }
}
