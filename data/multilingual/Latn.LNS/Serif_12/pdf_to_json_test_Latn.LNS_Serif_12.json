{
    "MetaData": {
        "Author": null,
        "Creation_Date": 1581469158,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "7bd87a0879c2765173d8ddfa6dc7366e",
            "Index": 0,
            "Label": "1",
            "Size": [
                595.0,
                842.0
            ],
            "Text": "Sá' Yeé Kitu Ke Nsay Yee Kùm Ghay Wìr Msòŋ\nShúu Fù\nMo kí dzəə̀ n kì kiíyín ji viwìr ve vìr msòŋ ví dzə̀ á fómo Nyùy wùn à ji ghay ŋgàŋ seé kfəə wìr msòŋ sí dzə̀ kinsə̀ ŋ\nke vitaaví, suuyrú wùn à nyaáŋ é kitu ke nsay,\nMo tà’ntéŋ wùn à nyaáŋ fó ghay wìr msòŋé kù dìnèn ne laàyeé a dzè wo liì nyàm se kwa’ wo wù bivirin vifií vé\nwíri wùn à woŋ wo wíri kì kér fó a yu vijuŋ ve kisuŋnìn keé ŋgèŋgèr wùn à Biímée, a`fó a dzə là fan wùn à fo\nkitan ki siìn kì kiíyín ji dzə̀ á shií wo tavín wo wìr dzə̀ m,\nMo kí dzəə̀ n é shií ji nsər kiŋ á ghay wìr msòŋ fo wíri shwiíy kilòŋ e wìy e rə̀ r sí bì’ fo bó á yò’ dzəə̀ kér dzəə\nyìmò’ fóo sə vitú vév fó sa’ vitaavií wùn á nə’sí,\nMo kí dzəə̀ n é shií fóo yiì é vitúm vi wáa kòŋnén,\nMo wír veé Kintatì ke vitum veé kitu ke nsayi fèrìn ne nsər fóo səə̀ biímé yév e kùm kinsèŋ ke gháy wìr nsòŋ, fóo\ndìn viwìr wùn à viku’ùy vé wìr, à viréŋréŋ vé lùmèn w`n wiíy, e kfèn wày wáyín ji kikuúyí ke wòŋ wùn à Dzə’èm\nye juŋe dzè é mvə̀ vitaàví ve du’un ví,\nMo vitúm ve dzəə̀ n ŋgàŋ se Kintatì ke vitum veé kitu ke nsay vi kà`àn ne fo áwunee vitu ji á wiy suusín wo’, e so\nfo wìr dzə̀ m wáa ker ghvém e kfə̀ n a lèm nsər see kùm ghay wùn à vitaáví vé wíri.\nMo wìr dzə̀ `m kiiy ghay sìn wùn à vitaáví vin vi, kí dzə̀ é shií fo ŋkà’mé vèn wáa dzə eyiìn,\nMo kí dzəə̀ n ben,\nDzə’ə̀ m Ye Ku’ùne\nNèn fùŋ\nSá’yeé Kitu Ke Nsay Yee Kùm Ghay Wìr Msòŋ Rən, ji mfì’ njiìn yee réŋ fo wíri wùn à vitúm vi vidzə̀ m, e dú e máy\njiwìr wò’ón mò’ón wùn à Vintati veé wòŋ vi, mo á lem s’’a’rə̀ n ghán sidzə̀ m e viﬁi, a wiy a mùm e mvèm yè’éy\nwùn à duŋrìi fó a tavír ghvém gháy sìn wùn a vitaáví vin vi, shishár shishàr, e mvém wóŋ wùn ákitu ke nsay fó\nyiì, aá kiíy e kfə̀ n a lèm kijuujùŋ e mvèm wìr veé vitum ve dzəəŋ ŋgàŋ si wún à wír veé vitum ve áwune sar\nsá’rə̀ n vi.\n1\nÁ dzə̀ ə́ wir dzə̀ m réŋréŋ fó ghvəm wùn à fó ghày, á yo’ dzə̀ ə́ wir msòŋ ji kwàn. Wìr dzə̀ m k̀m k fómo woo fó kwà’tì\nwùn à fó viﬁi, a wù kér fó a yiì e wùmò’ woo wír moo fə́ r və.\n2\nWìr də̀ m kér ghay wùn à vitaáví ví vidzə̀ m mo sá’ rə̀ ne suuyin là nya’ kìn kùm rám, nshòm, kìn lumèn kìn Wiíy,\nkìn lám, biímé yee kùm Nyùy, dzə́ ə sa’, kwa’tì símó’sí, kitúm wùn à ŋkè’ se dzə̀ ’ə̀ m si, kéŋ, kidzəə́ y kìn anta’\námó’ó.\n3\nWìr dzə̀ m kér vitaáví fó a dzə e tin, fóo yiì mo wù ta’ a yiì e kfə̀ n a dzə e kiŋèn.\n4\nWìr yò’ kér fó a lìm vikwàn, kìn a lìm lim yee là vikaanè. Vikwàn wùn à mﬁìnè wìr msòŋ, kìn dzə̀ é dzəə rəné yò’\nkér fó a dzə.\n5\nÁ yò’ kér fó a nyàvrì e wìr a yiì kfə́ ə kinyò ke kí wáa kìn moo ji wìr yó’ dzə̀ á wír bèy.\n6\nFo nsər si, wìr dzə̀ m kér ghay virə́ ’ vidzə̀ m fó a yensín ji wír.\n7\nWìr dzə̀ m dzə̀ réŋréŋ é sar nsər. A nsər kér fó a shìy wun réŋréŋ là nya’. Nsər kér fó a kìŋ wir dzə̀ m réŋréŋ là\nnya’ e ghan se kinyà’ ki nəən ne e nèn bvə̀ ’ sá’ wìr msòŋ rən. Lá wìr yò’ a bayír wíri ji á wáa leéy ámó’ó ntéŋ.\n8\nWìr dzə̀ m kér ghay ji nsər yeé wòŋ nəə́ e wun kinyò, e tàr kijuŋ e ghan se wìr /wíri bvə’ən nsər ye woŋe foon kìn\nye yì dzəə̀ n é ŋwà’ nsər woó wòŋ, ji yi wáa shìy wun/áwune."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "e7957e964e700dcb29b6de808d96d401",
            "Index": 1,
            "Label": "2",
            "Size": [
                595.0,
                842.0
            ],
            "Text": "9\nLá wìr yò’wìy koò wír e fìn e lav, e nə̀ ’sì kìn e jùm fo wòŋ, a bó nsər yeé wòŋ yo’ biìmé.\n10\nWìr dzə̀ m kér ghay réŋréŋ fo á sá’ nsa’rə là kilo’, a wù kér ghay ji á sá’ á nsa’ rə é lav nsa’ yeé ŋgèŋgèr ye yì tíy\nfo wun kitu, kfə̀ n sá’nsa’ réŋréŋ mo yì dzəə̀ n là kilo’ fóo dìn vitaáví ve wù kérí wùn à vinyo ve wù kér fóo yiì vi\nwùn à nsa’ yee kùm wun.\n11\nWìr dzə̀ m wo á toyin wun e kinyó kér ghay fo kwa’tìi wáa dzə ji wù dzə̀ á là jay, e meé e ghan se wù tiim e\nŋgèŋgèr e kibà’ ke nsa’ aá sá’ wun réŋréŋ mo nsər dzəə̀ n, e bóo yen jay və bì’ fo dzəə̀ n fen fo dzə̀ dzə́ ə sí fəə̀ sín\nfóo sə wun.\nBó yò’dzə̀ á koò wír ji bì’ fo wù bù’ùn kinyo, kìn dzə̀ kinyo kee là ndzə̀ n ke á gov wír sho, e sar nsər wóŋ kìn yeé\nkitu ke nsay e ghan se kinyo kee shooy ki kooyin, a bó yò’ dzə̀ á fò ŋge’ là’ ye yì shaa kinyo ke ŋwèrín kì bù’ùn e\nghan se kinyo ki kì kooyin.\n12\nÁ yò’ kér fóo nəə̀ e wìr kilitì ké dzə́ ’ə’m, kfəə’, lá’, ntum si kín fó a ròn ghvə́ m rə́ , kìn yìr rə́ , a bó yò’dzə̀ mo nsər\nta’à. Wìr dzə̀ m kér ghay fo nsər kiŋ wun fo vinyò fèn.\n13\nWìr dzə̀ m kér ghay fó a ghan a shiíy aáwuneé mvə̀ m woŋ mo wù koŋé.\nwír dzə̀ m kér ghay fóo fəə fo wòŋ wúmó’ó kìn fo vəə́ , e kfə̀ n a ker vitaáví fóo kfən e bàm e wun wòŋ.\n14\nWìr dzə̀ m kér ghay wo dzə̀ wù wàa tà’ e kfə̀ n a yu vijuŋ ve kibeèy fó kinjuyrì wìr kìn dzə̀ é kitum kiné kí.\nKibeèy kin ki yò’dzə̀ kí wàa dzə fo wír vee mo a nyéŋ fo nsa’ se bó sí yo’ kùm dzəə sa’ yeé wòŋ wùn à vinyo ve bó\nví yò’ tóm ashií wùn à nsər se vintatì veé kitu ke nsay.\n15\nwìr dzə̀ m kér ghay e wun wòŋ fó a dzə wan Nsay.\nBó nsər yo’biìmé ji á shá’nín á wír fo wun ghày moo wan nsay kìn fóo sha’nín ghay və́ fo wù kúvsín kitúm kfə\n(woŋ və́ ’)\n16\nVilum wùn à Vikìy ve á kuyin ne là bìíy kùm rám, woŋ wùn à biímée, á kér ghay fó a ker tátí vijin, a fèr kfəə́ .\nÁwune kér vitaáví réŋrŋ é ghan sé tátí vijín, e mvə̀ m dzə̀ ’ə̀ m tátí vijin wùn á ghan sé jàvsin.\nTátí vijiné kù dzə́ cá’ a dzə̀ cá’ a dzə̀ fo Wiíy wùn Lùmèn ve á biimen fo áwune vitu ji dzə̀ á wàa dzə.\nKfə́ ə dzə̀ fómo Nyùy, a kfə̀ n dzə̀ kintatì ke ŋgwàrìn wòŋ, a kitúm wùn à woŋe kér fó a kìŋ.\n17\nWìr dzə̀ m kér vitaáví fó a ker vifá və́ fo wun kitu réŋréŋ mo dzə̀ wù wàa ker e kintatì wùn à wír ámó’ó.\nNsər yo’biìmé ji wìr wùmò’ kinen á wír wùmò’ fo wun keŋ.\n18\nWìr dzə̀ m kér ghay fó a ker kwa’tì rə́ , viﬁí və́ wùn à biímé rəə́ . Ghay rə́ ne tàtí vitaáví vee fóo kuvsín dzə́ ə biímé\nNyúy, fo wun kitu kín é Kintatí wùn à wír ámó’ó wùn à é ŋgèŋgèr kín kintatì fóo dìn biímé rə́ moo é dùŋrì, e yiì, e\nghvəm wùn à fóo lèm nsər.\n19\nWìr dzə̀ m kér ghay fóo shù kinyo wùn à fóo suúy kwa’tì rə́ ; ghay rə̀ ne fó vitaáví fo wir wáa tiy e wun nshù là\nkinjivìr wùn à fóo tà’, e səəsí, e kfə̀ n sàmèr sá’ka wùn à kwa’tì si e dzəə see mo sá’ka yii ghánen sho e kitu ke\nnsay là bìíy.\n20\nWìr dzə̀ m kér ghay fóo tarnín wùn à wíri e kfə̀ n tatí kintatì ke dzə̀ ’ə̀ m yee nyaáŋ."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "4f27123bde1fa59b68fe80ee866b0869",
            "Index": 2,
            "Label": "3",
            "Size": [
                595.0,
                842.0
            ],
            "Text": "Lá wìr yò’ kàn wír ji wù tátí á kintatì ke bó yò’ dzəə̀ n koŋ rə́ .\n21\nWìr dzə̀ m kér ghay fóo a dzə e mvə̀ m sa’yee wun wòŋ, fo wun kitu kin fóo sho’ wíri aá li kirə́ ’ kfə́ .\nWir dzə̀ m kér ghay réŋréŋ fóo li kinyo kfə́ e dù sho e virə̀ ’ vé lìm vee wun wòŋ aá ka’ay.\nTím sa’ yeé wòŋe wiy a dzə, a dzə̀ mo wíri koŋè. Koŋ rə̀ ne wiy a din wún é dzəə ye á wiy a sho’tí wíri shó e ghan\nsí ghan sí là kilo’, a shó’ tí rə̀ ne wiy a yiì wir dzə̀ m wo wù kuyin ne wùn à viréŋréŋ ví, aá wiy a sho’ e kilìtì kìn é\ndzəə yee réŋ yìmò’ ye yi shwinen rən.\n22\nWìr dzə̀ m, moo wír woó wòŋ kér ghay ló a dzə e kiŋèn, e klə̀ n a yen ji woŋe wùn à vitúm vimó’ ví suúsín á wó, a\nkìŋ wun réŋréŋ mo káv kìn kéŋe dzəə`n é wòŋ si wòŋ si, e kùm ghay dzəə̀ keŋ, dzə̀ ’ə̀ m wùn á lií woŋ wov ve\ndzəə̀ n ku fó wun viwìr wùn, wùn à ghvə́ me.\n23\nWìr dzə̀ m kér ghay fó a ker lim. Fóo sho’ kfə́ ə lìm ye wù koŋè, e laá yò’ a bo’ wun, é wù wáa lìm lim a yu vijuŋ\nwùn à ji wù wáa dzə e kiŋèn fó kibuŋ ke lim.\nWìr dzə̀ m wo wù lim lim réŋréŋ kér fó a ker vila’ày réŋréŋ là nya’.\nWìr dzə̀ m wo wù lim lim kér ghay fó a ker vilaámé vee réŋ ve ví gheenen wun ve dzə̀ ví tòm wun wùn à kfə́ ə rəə\nji a dzə̀ yí wàa ker viwìr ve wìr msòŋ, wùn à ntom símó’ sí, a shií fèn dzə̀ se sí wáa kìn dzə’ə̀ m rə́ .\nWìr dzə̀ m kér ghay fóo kè’ kìn fóo tatí vintatì ve ví kiŋ lim rə́ vee wun kòŋ.\n24\nWìr dzə̀ m kér ghay fóo meèmè fo shuu lìm a yiì kifá ke wù koŋè, e tàtí wùn à ghán sé lìm se sí wáa dzə sì\ngheénén wùn à vishiíy ve bam vi, a meemè yee kè’ fó ŋgàm ye yí wáa ker vilaámé.\n25\nWìr dzə̀ m kér ghay fóo a ker dzə’ə̀ m ye yí wáa dzə e gheénén fóo yiì é wún wun wáa dzə e távín wùn à kfəə rəə,\nmoo fó viyikìr, ndzə̀ y, lav wùn à shív si, a vinyo veé shií ve ví wáa sə wun, e kfə̀ n a ker ghay fo á wáa leéy fo wun\ne ghan sé kibuŋ ke lìm, se yàsí, sé ndzə́ m, sé viŋkfə, sé vidzəə̀ nè kin kighà’ woó dzə̀ ’ə̀ m wo wù shaàne vitaáví və́ .\nYìy wùn wàn kér ghay fó a ker leéy wùn àsə́ yee jeéyí. Wón adzə̀ m ve a dzəən kìn é mvə̀ m tátí vijin kìn é visàkii\nkér ghay réŋréŋ fó a dzə à kiŋèn é dzə̀ ’ə̀ m.\n26\nWìr dzə̀ m kér ghay fóo ye’éy ŋwà’. Yé’éy rə̀ ne kér fó a dzə kisáŋ, a kí fèm ghà’é le, e ŋkè’se á dzəə́ yìy yé’éy sho\nyíyin. Ŋkè’ yè’éy ye yiyìn rə̀ n kér fó a dzə kù fo wìr dzə̀ m. Yé’éy fèr wùn à yé lìme kér fó a dzə tèéter fo wìr dzèm.\nYé’éy se tavkín sí se sí shaàn sìn si wiy a dzə fo wìr dzə̀ m reŋréŋ mo viﬁí və́ ví dzəə̀ n.\nShií ŋwà’wo ye’éyíne kér fó a dzə fóo yiì é wir kiíy wùn à fóo tavír ghvə́ m yee kùm ghay wùn à vitaáví vé wìr\nmsòŋ ví. Yí kér fóo kuyír yúnín, a lì vinyo fotèr, a kuyír viŋkar e vitúm vidzə̀ m ví mvəm, e mvə̀ m kfəə se wìr msòŋ\nkìn vitatì ve dzəə̀ biìmé Nyùy, e kdə̀ n a tavír lim se kintatì ke vitum veé kitu ke nsay fó a lèm nyaáŋ.\nAtàr wùn aàyìyí kér ghay fóo sho’ kfə́ ə ye’éy ye dzə̀ á wàa fo e wón véví.\n27\nWìr dzə̀ m kér ghay fó a tatí là kan e vinyò ve liì woo wun wòŋ, e kfə̀ n a yu vijuŋ ve fèr, a ker kilíŋ fo kikuuyí ké\nvinyò ve á tàrìn ne kijuŋ wùn à sé’ və.\nWìr dzə̀ m kér ghay fó dzə e kiŋèn fó yir wùn à fó sé’ wo wù loòn fo wun fèr kìn dzə̀ yé tàr vinyò, sáŋ wùn à yé fèr\nkiwoo.\n28\nWìr dzə̀ m kér ghay fó a ker nyaáŋ e wun wòŋ wùn á kitu ke nsay, e fí’ a ker ghay wùn à vitaáví və́ ví mo sá’ rə̀ ne\nsuuyin.\n29\nWìr dzə̀ m kér fó a lìm, a dzə̀ e wun kiliŋ bì’fo dzəə̀ n fó cá’cá’ fo dzə̀ wù kùyír kitú kfə́ là kinjivìr.\nMo wìr dzə̀ m din ghay sìn wùn à vitaáví və́ ví, wiy a sə̀ r cá’ vinyo vee mo nsər suuyì, e fí’ a kìŋ kiíy wùn à ghvə́ me\nfo ghày wùn à vitaáví vé wìr ámó’ó wùn à fóo runér réŋréŋ mo liì wo juŋ, nyaáŋ woó wòŋ wùn à dzə’ə̀ m ye juŋe e\nwòŋ wo wìr dzə̀ m kér ghay shoo ta’à."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "5796e04a5764c40387fc920d5e8360ee",
            "Index": 3,
            "Label": "4",
            "Size": [
                595.0,
                842.0
            ],
            "Text": "Bó yò’dzə̀ a dìn ghay sìn wùn à vitaávi vin vi jeéy e shaà fo dzəə yee mo kintatì ke vitúm veé kitu ke nsay ki ta’à.\n30\nKi nyo ki yò’dzə̀ shó e sa’ fèn ke dzə̀ kitúm, kintatì kìn wír wù bìner ji kí fó wun vitaáví ji wù wàá yii á kinyo ke kí\nlaar á ghay sí wùn à vitaáví ví ve á saŋen é sa’fèn."
        }
    }
}
