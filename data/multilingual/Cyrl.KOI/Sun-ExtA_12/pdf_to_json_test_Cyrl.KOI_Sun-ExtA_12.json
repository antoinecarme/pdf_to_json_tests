{
    "MetaData": {
        "Author": null,
        "Creation_Date": 1581468988,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "916aca12637a21889be3d1e428ff766a",
            "Index": 0,
            "Label": "1",
            "Size": [
                595.0,
                842.0
            ],
            "Text": "Морт правоэзлӧн быдӧс мирись ӧтласа декларация\nПримитӧм и паськыта юӧртӧм Генеральнӧй Ассамблеялӧн 217 А (111)\nрезолюцияӧн декабрь 10 лунӧ 1948 годӧ\nКыводз\nМедбы тӧдны, что морт семьяись быд членлӧн эм аслас\nдостоинство, а сылӧн ӧткодь да мырддьытӧм правоэз лоӧ воля,\nсправедливость да лӧнь олан понда основаӧн; медбы тӧдны, что\nморт правоэз нем туйӧ пуктӧм вайӧтіс ни умӧль, кӧда морт увтырлӧ оз\nсет овны совесть сьӧрті, и что сэтшӧм мирыс, кытӧн отирыс пондас\nавйыны да сернитны повтӧг, а овны нуждатӧг, лоас сьӧлӧмсянь керӧм\nбыдӧнныс понда; и\nмедбы тӧдны, что колӧ керны быдӧс, медбы мортлӧн пра- воэз\nдозирайтсисӧ законӧн и эз адззисьӧ моггез мортыслӧ лэбтісьны\nпаныт умӧля видзӧмлӧ да дзескӧтӧмлӧ; и\nмедбы тӧдны, что пыр колӧ отсавны отиррезлӧ ёртасьӧмын; и\nмедбы тӧдны, что Йитӧм Нацияэзлӧн народдэз гижисӧ вын мортлісь\nмедыджыт правоэз, вылына лэбтісӧ личностьлі дон, мужиккезлісь да\nинькаэзлісь ӧтыжда правоэз и кутчисисӧ эшӧ ёнжыка отсавны\nсоциальнӧй прогресс да вольнӧй олан бурсьӧтӧмын; и\nмедбы тӧдны, что членнэз-государствоэз кӧсйисисӧ отсавны\nНацияэзлӧн Йитӧм Чукӧрлӧ ӧтласа уджын, ӧтамӧд коласын морт\nправоэз сьӧрті бытшӧма да вольнӧя олӧмын; и\nмедбы тӧдны, что энӧ правоэсӧ да свободаэсӧ позьӧ тырмӧ пыртны\nоланас дзир сэк, кӧр быдӧнныс вежӧртӧны нылісь ыджыт донсӧ,\nГЕНЕРАЛЬНӦЙ АССАМБЛЕЯ паськыта юӧртӧ этӧ морт правоэзлісь быдӧс\nмирись ӧтласа декларациясӧ кыдз задача, кодӧ керны колӧ\nвынтӧтчыны быд отирлӧ и государстволӧ сійӧн, медбы быд мортыс и\nбыд общественнӧй этӧ Декларациясӧ юрын орӧттӧг видзтӧн,\nпросвещеннё да велӧтчӧм увья вынтӧтчисӧ керны быдӧс, медбы\nдонтны энӧ правоэсӧ да свободаэсӧ, пыртны нійӧ оланӧ национальнӧ\nда отиррезлӧн ӧтласа прогрессивнӧй праздниккезӧ Чукӧрись\nчленнэз-государствоэзлӧн быд отиррезӧн бытшӧма примитӧмӧн.\n1 гижӧт\nБыдӧс отирыс чужӧны вольнӧйезӧн да ӧткоддезӧн достоинствоын да\nправоэзын. Нылӧ сетӧм мывкыд да совесть овны ӧтамӧдныскӧт кыдз\nвоннэзлӧ.\n2 гижӧт\nБыд мортлӧ бӧрйисьтӧг сетсьӧны быдӧс правоэз да эз, кӧдна\nвисьталӧмӧсь эта Декларацияын, кытшӧм бы эз вӧв раса, кучиклӧн\nрӧм, пол, кыв, енӧ веритӧм, политическӧй да модік вежӧр,\nнациональнӧй нето социальнӧй петӧм, имущество да сословие.\nСідз жӧ оз позь торйӧтлыны политическӧй, правовӧй нето страналӧн\nмеждународнӧй статус увья, нето сьӧрті, кытӧн олӧ мортыс, ась эта\nтерриторияыс вольнӧ кинкӧ увтын, аснас оз веськӧтлы нето кыдз-\nнибудь мӧднёж зэлӧтӧм суверенитетын.\n3 гижӧт\nБыд мортлӧн эм право овны дзескӧттӧг да вӧрзьӧттӧг.\n4 гижӧт\nНекинӧс оз позь видзны рабствоын нето пӧдан сайын; раб видзӧм да\nраббезӧн вузасьӧм оз вермӧ вӧвны миян оланын.\n5 гижӧт\nНекинӧс оз вермӧ пытайтны, уськӧтны мортыслісь достоинство умӧль\nмог нето наказаннё пыр.\n6 гижӧт\nБыд мортлӧн, кытӧн бы сія эз вӧв, эм право лыддьыны асьсӧ праволӧн\nсубъектӧн.\n7 гижӧт"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "83a7da3f548a0bdc1968a4ff6e13c24a",
            "Index": 1,
            "Label": "2",
            "Size": [
                595.0,
                842.0
            ],
            "Text": "Мийӧ быдӧнным законыс одзын ӧткодьӧсь и ӧтмоза дорйӧмӧсь. Миян\nбыдӧннымлӧн эта Декларация сьӧрті право дорйыны асьнымӧс быдӧс\nумӧльсянь, кинсянь бы сія эз лок.\n8 гижӧт\nБыд мортлӧн эм право бертны аслыс ӧштӧм правоэз, кӧдна сетӧмӧсь\nсылӧ конституцияӧн нето законӧн, тӧдчана национальнӧй суддэзын.\n9 гижӧт\nНекинӧс оз позь законтӧг арестуйтны, кутны нето вӧтлыны.\n10 гижӧт\nБыд мортлӧн, кӧр сійӧ винитӧны уголовнӧй статья сьӧрті, право тӧдны\nсправедливӧй независимӧй судын ассис правоэз да обязанносттез\nи эм я мыйкӧ сэтшӧмыс, мед сійӧ винитны.\n11 гижӧт\nБыд морт, кӧр сійӧ винитӧны умӧльын, вермӧ лыддисьны правӧн\nсэтчӧдз, кытчӧдз сылісь умӧль керӧмсӧ законнӧ оз мыччав осьта суд,\nкытӧн мортыслӧ сетсьӧ быдӧс дорйӧт понда.\nНекинӧс оз позь судитны мый понда бы эз вӧв, ежели эта коста\nкерӧмась нацональнӧй закон нето быдӧс отиррезлӧн право сьӧрті\nнем умӧльыс эз вӧв. Оз вермы сідз жӧ мыжйӧмыс сьӧкытжыкӧн сысся,\nкӧда вермис лоны сетӧм умӧль керӧмыс коста.\n12 гижӧт\nНекин оз вермы дзугны мортлісь ассис да семейнӧй вӧрзьӧтны\nсылісь оланін, честь да бур ним. Быдыслӧн эм право сайӧвтны асьсӧ\nвӧрзьӧтлӧммезсянь законӧн.\n13 гижӧт\nБыд мортлӧн эм право вольнӧя ветлӧтны и бӧрйыны аслыс горт кӧть\nкытшӧм государствоын.\nБыд морт вермӧ мунны йӧз и аслас странаись и бертны аслас\nстранаӧ бӧр.\n14 гижӧт\nБыд мортлӧн эм право дзебсисьны вӧтлӧмсянь мӧдік странаэзын и\nовны сэтчин.\nЭта правоыс ӧшӧ сэк, кӧр мортсӧ кошшӧны не политическӧй\nпреступленнё понда, а мӧдік умӧлись, мыйыс мунӧ паныт Нацияэзлӧн\nЙитӧм Чукӧрлӧн принциппезлӧ да моггезлӧ.\n15 гижӧт\nБыд мортлӧн эм право гражданство вылӧ.\nНекинлісь оз вермӧ весись мырддьыны гражданство нето правосӧ\nвежны сійӧ.\n16 гижӧт\nМужиккез да инькаэз, кӧдна лыддисьӧны нолетньӧйезӧн, вермӧны\nгӧтрасьны, керны семья, кытшӧ бы нылӧн раса, национальность нето\nрелигия эз вӧ Нылӧн эмӧсь ӧткодь правоэз гӧтрасьны, ӧтлаын овны и\nторйӧтчыны.\nГӧтрасьны позьӧ дзир сэк, кӧр кыкнан мортыс олӧны бы ӧтлаын.\nСемья – этӧ учӧтик, но дона колана торок отирыслӧн, и отирыслӧ да\nгосударствоыслӧ колӧ дорйыны сійӧ.\n17 гижӧт\nБыд мортлӧн вермас лоны имущество кыдз аслас, сідз и ӧтласа.\nНекинлісь оз позь мырддьыны имуществосӧ астӧгьяс.\n18 гижӧт\nБыд мортыс вермӧ асмознас авйыны, совеститчыны да ны енлӧ; эта"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "0e81ba609e84222977fd035b2fea041e",
            "Index": 2,
            "Label": "3",
            "Size": [
                595.0,
                842.0
            ],
            "Text": "правоыс сетӧ вежны ассит ен, мӧднеж вежӧртны олан, ӧтнатлӧ и\nӧтлаын мӧдіккезкӧт донтны кӧть кытшӧм енӧс да ассиныт арт,\nвелӧтчыны, юрбитны да чулӧтны религиознӧй да ритуальнӧй\nобряддэз йӧз дырни нето дзир аскӧттят.\n19 гижӧт\nБыдыс вермӧ артавны асмознас и кӧть кытӧн баитны эта йылісь йӧзлӧ;\nэта правоыс сетӧ мортыслӧ воля овны аслас юрӧн, повтӧг кошшыны,\nадззыны да новйӧтны омӧн юӧ да ассис арттэз кыдз сія только кужӧ и\nкытшӧм бы границаэз сайын эз вӧв.\n20 гижӧт\nБыд мортлӧн эм право ӧксьыны ӧтлаӧ да бытшӧма сёрнитны, а сідзжӧ\nйитсьыны чукӧррезӧ.\nНекинӧс оз позь вынӧн пыртны кытшӧм-либо чукӧрӧ.\n21 гижӧт\nБыд мортыслӧн эм право веськӧтлыны аслас странаӧн веськыта\nнето вольнӧя бӧрйӧм йӧз пырйӧт.\nБыд мортыс вермӧ ӧтмоза керны аслас странаын государственнӧй\nОтирлӧн воляыс, тшӧктӧмыс – эм юраліссез властьлӧ основа; эта\nволяыс мыччассьӧ выборрезын, кӧ чулӧтсьӧны быдӧс отирӧн и ӧткодя\nбӧрьян право сьӧрті гусьӧна голосуйтӧмӧн нето мӧднёж, но тожӧ\nсвободнӧя голосуйтӧмӧн.\n22 гижӧт\nБыд мортлӧн, кыдз обществолӧн членлӧн, эм право социальнӧй отсӧт\nвылӧ, вылына видзны ассис достоинство, свободнӧя зорӧтны\nличность экономическӧй, социальнӧй да культурӧй сфераэзын\nнациональнӧй уджӧн, отиррез коласын ёртасьӧмӧн да быд\nгосударстволӧн структура да вермӧм сьӧрті.\n23 гижӧт\nБыд мортлӧн эм право уджавны, свободнӧя бӧрйыны удж, корны уджын\nбытшӧм да справедливӧй условиеэз, дорйисьны, медбы уджсис эз\nчапкӧ.\nБыд мортлӧн эм право ӧткодь удж понда ӧткодь вештӧм вылӧ, кытшӧм-\nлибо дискриминациятӧг.\nБыд уджалісь мортлӧн эм право бытшӧм да справедливӧй вештӧм вылӧ,\nмедбы сія ачыс и сылӧн гортіссес вермисӧ овны достойнӧя, а кӧр\nковсяс, адззисӧ мӧдік социальнӧй отсӧт.\nБыд морт вермӧ аркмӧтны профессиональнӧй чукӧ да пырны эна\nпрофессиональнӧй чукӧррезӧ асьсӧ дорйӧм понда.\n24 гижӧт\nБыд мортлӧн эм право шоччисьны, корны, медбы уджыс дырӧв эз\nкыссьы и кадісь кадӧ вӧлі сетӧм вештана отпуск.\n25 гижӧт\nБыд мортлӧн эм право сэтшӧм олан вылӧ, кӧр тырмис бы сёян,\nпаськӧм, вӧлі бы оланін, шогӧттэзісь веськӧтӧм, колана социальнӧй\nотсӧт, кӧр ачыс мортыс и сылӧн гортіссес олісӧ бы шогавтӧг да бура,\nсідзжӧ эм право отсӧт вылӧ, ежели мортыс ӧштіс удж, пондіс шогавны,\nлоис инвалидӧн, кольччис ӧтнас нето сылӧ немӧн лоис овны не ас\nкузяас.\nКага вайӧм да челядь зорӧтӧм сетӧны право бытшӧм дозирайтӧм да\nотсӧт вылӧ. Быд челядёклӧн, кӧдна чужисӧ гижсьӧм ай-мамлӧн нето\nгижсьытӧг, эм ӧткодь социальнӧй дорйӧт.\n26 гижӧт\nБыд мортлӧн эм право велӧтчыны. Колӧ керны быдӧс, медбы кӧть\nначальнӧй да общӧй образованнё вӧлісӧ вештісьтӧг. Начальнӧй\nобразованнёыс быдӧнныс понда лоӧ обязательнӧйӧн. Техническӧй да\nпрофессиональнӧй образованнёыс сетсьӧ быдлӧ, ӧтмоза сетсьӧ быд\nмортыслӧн сы вермӧм сьӧрті и высшӧй образованнё."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "4aa7e5c2f906af440f409cb680ea7f24",
            "Index": 3,
            "Label": "4",
            "Size": [
                595.0,
                842.0
            ],
            "Text": "Мортсӧ колӧ велӧтны сы понда, медбы бура зораліс сылӧн личность,\nсодіс уваженнё сылӧн правоэз да свободаэз дынӧ. Велӧтчӧмыс отсалӧ\nвежӧртны ӧтамӧдӧс, керӧ мортсӧ небытӧн, отирресӧ ёртасьӧтӧ, отсалӧ\nйитсьыны раса да енлӧ веритӧм сьӧрті чукӧррезлӧ, а Нацияэзлӧн\nЙитӧм Чукӧрлӧ керны да дорйыны бытшӧм лӧнь олан.\nАй-мамлӧн эм приоритет бӧрйыны, кытӧн ны поснит челядьлӧ\nвелӧтчыны.\n27 гижӧт\nБыд мортлӧн эм право пуктыны пай ӧтласа культурнӧй оланӧ,\nгажӧтчыны искусствоӧн, зорӧтны научнӧй прогресс да тӧдны сылісь\nбыдӧс бурсӧ.\nБыд мортлӧн эм право дорйыны ассис моральнӧй да материальнӧй\nвермӧммез, кӧдна шедтӧмӧсь сыӧн кыдз авторӧн научнӧй,\nлитературнӧй нето художественнӧй уджӧн.\n28 гижӧт\nБыд мортлӧн эм право социальнӧй да отиррез коласын примитӧм\nпорядок вылӧ, кӧда сьӧрті эта Декларацияын гижӧм правоэс да\nволяэс вермасӧ быдсӧн лоны пыртӧмӧсь оланӧ.\n29 гижӧт\nБыд мортыс видзӧ кыв отир одзын, кӧда ӧтнас вермӧ сетны сылӧ\nвольнӧя да бытшӧма зоравны.\nБыд мортлісь правоэсӧ да волясӧ законыслӧ колӧ джендӧтны дзир сы\nпонда, медбы не ӧштыны правоэсӧ да свободаэсӧ мӧдіккезлӧ, а\nдемократическӧй йӧз коласас вылына видзсис мораль, вӧлі\nдзугсьытӧм да бур олан.\nЭна правоэс да воляыс оланын некӧр оз вермӧ мунны паныт\nНацияэзлӧн Йитӧм Чукӧрлӧн принциппезлӧ да моггезлӧ.\n30 гижӧт\nНем эта Декларацияын оз вермы лоны вежӧртӧм сідз, бытьтӧ кытшӧм-\nлибо государстволӧ, йӧз чукӧрлӧ нето торья морттэзлӧ сетӧм право\nудж вылӧ нето керны мый-либо сэтшӧмӧ, мый бы мырддис правоэсӧ да\nволясӧ, кӧдна висьталӧмӧсь эта Декларацияын."
        }
    }
}
