{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467499,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Кижини тоолағанынаң ужун декларациязы\n1948 чылда улуғ қырлаш айдынъ 10 кӱнӱнде Генеральный Ассамблей, 217\nA(III) кижини тоолағанының ужун декларациязын ал-кел, резолюцияба аны\nугъустылар.\nПРЕАМБУЛАЗЫ\nПарчын кижини тенъ тоолабазабыс, пош, шын, абыр чадыйыбыс пар полбас\nтеп, кӧрӱп;\nКижилерди қыстап-кел тоолабанчыабыста, улуғ қан тӧгӱлӱп, кижи сағыжы\nқырыл турча теп, кӧрӱп;\nНаа чадыйыбыс, ол парчын кижи айдарын айдар, сананғанын ажар чадыйы,\nанаң аара кижи қоруқпан, керексинмен чӧрер чадыйы ползын теп, кӧрӱп;\nКижилерди улуғ тоолап, ыларға чозақ полушсын теп, қыстаған кижилер\nқыстапчыған кижилердең тоғра турбазыннар, ӧдӱрӱшпезиннер теп, кӧрӱп;\nАқ чарықта чатчыған чон-қалықтар, ӧзере тартышпан, арғыштаныш полып,\nчатсыннар теп, кӧрӱп;\nПириктеген қалықтары парчын кижиге улуғ тоолағанынға, парчын кижини\nңчадыйының қыймадынға, эр кижибе тижи кижиниң тенъ полчығанынға\nпӱтчадып, позуның Уставқа аны пастырып, кижи аразындағы чадыйы чақшаарақ\nпол-парзын теп, санағанмысқа кӧрӱп;\nПириктеген қалықтардың қааннары парчын кижиге улуғ тоолағанының керегин,\nчадыйыбыс пош поларының керегин, қожа қатыш-келип иштерге сӧс пергенин\nкӧрӱп;\nПарчын кижиге улуғ тоолағаны, парчын кижиниң пош чатчығаны қайда да,\nкемге да тың керек, анаң аара пис по айтқан сӧстерибистең шыкпасқа тың\nкерек полғанын кӧрӱп;\nГенеральный Ассамблей\nпарчын кижиге улуғ тоолағанынаң, пош чадыйынаң ужун по Текши\nдекларациязын уғуза чарлапча; парчын қаан, қалық, кижи по текши\nдекларацияда пасқанын иштезиннер теп, қатқа ӱргенип, кижилер аразында\nчӧрӱп, парчын кижиге улуғ тооланғанының, пош чадыйыбыстың керегинге\nполушсыннар, улуғ пайрамнарда, пашқа қалықтарба, эзе, пириктеген\nқалықтарба ылардың туңма қалықтарба чыылыжып, парчын кижиге улуғ\nтоолағанын, парчын кижи пош чатқанын чағдаттырып, иштеттирип этча.\nСтатьязы 1\nПарчын кижи, по чарыққа туғчадып, тең, пош туғча. Кижилер сағыштығ,\nақтығ туғчалар, кижилерге пашқа кижилербе арғыштаныштарға керек.\nСтатьязы 2\nПарчын кижи пашқа кижилербе, ылар қайдығ да чон-қалықтанъ шыққанынға,\nтижи ба, эр кижи ба полғанынға, қайдығ да тилбе чооқташқанынға, қайдығ\nда партиядаң шығара сананғанынға, пай ба, чоқ кижи ба полғанынға пирда",
            "Image": "fb3563946992448449b34d5a75648578"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "кӧрбен, тең улуғ тоолаған ползын, пашқа кижилербе тең пош чатсын.\nСтатьязы 3\nПарчын кижи пош чатсын, аны кем да тегбезин.\nСтатьязы 4\nПирда кижи қул полбазын, қайдығ да кижини қул эдерге, қул эдип садырға\nчарабас.\nСтатьязы 5\nПирда кижи пашқа кижиге шаптырбазын, қыстаттырбазын, моғаттырбазын,\nқайде да чабал эттирбезин.\nСтатьязы 6\nПарчын кижи, ол қайда да чадып, пашқа кижилерге улуғ тоолаттырзын.\nСтатьязы 7\nПарчын кижи, ол қайдығ да чозақтығ, тиллиғ полза, по декларацияға кӧре,\nчозақ аны пашқа кижилербе тең кӧр-турзын.\nСтатьязы 8\nПарчын кижи, аны улуғ тоолабанчығаннарында, чарғыға кирзин, ааң керегин\nчарғычы маттап кӧрӱп, оң этсин.\nСтатьязы 9\nПирда кижи ээде ле туттырған полбазын, ноо-ноо чердең шығара сӱрӱлбезин.\nСтатьязы 10\nПарчын кижи, аны чарғыға тӱжӱргеннеринде, ажылдыра, шын чарғы\nчарғылазын.\nСтатьязы 11\nПарчын кижи, ол қыйал эткен теп найнағаннарында, ааң қыйалы эткенин оң\nчарғычы қат шығарбанче, ол қыйалы чоқ кижи теп адалзын.\nНоо да кижи, тем-тем алында қыйал эдип, наа ла шыққан чозаққа кӧре,\nчарғыға тӱжӱрбезин. Тӱрбеде одурып, шығып, ам, наа ла шыққан чозаққа\nкре, полғанынаң қадығаарақ этпезиннер.\nСтатьязы 12\nНоо да кижиниң сағыжын сананғанынға, семьязы чатчаң эминге, ааң пасқан\nқатқа, ааң тӧлдиң ағынға кем да кирбезин, арлашпазын.\nСтатьязы 13\nПарчын кижи қайаға чӧрерге саназа, анда чӧрзин, қайда чадарға саназа,\nанда чатсын, қайдығ да қаан черинде.",
            "Image": "e6cb35b66074d9c6ed4f08142a7b22f8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Парчын кижи позуның черинең қайаға саназа, аға парзын, айланар полза,\nпозуның черинге айланзын.\nСтатьязы 14\nПарчын кижи, аны черинең шығара сӱргеннеринде, қайаға да тезерге саназа,\nтессин.\nКижи тезе ӧдӱрзе-оорлаза, пириктеген қалық организацияның чозақтарынға\nкӧре, аға полужарға чарабас.\nСтатьязы 15\nПарчын кижи гражданстволығ ползын.\nКемге да ааң гражданствозын ээде ле алыб-аларға чарабас.\nСтатьязы 16\nЭр кижи тижи кижибе, эр шенинге четкеннеринде, ноо да небеге, шырайынға,\nқудайға пӱткенинге, чон-қалығынға кӧрбен, алышсыннар.\nӦзере ле сананыш-келип, алышсыннар.\nСемья, ол қалықтың пӧлӱгӱ. Анаң аара қалық аға полушсын.\nСтатьязы 17\nПарчын кижи чағысқа да, кемме да пирге да полза, эм-мал тутсын.\nКемнең да тутқан эм-малы пашқа кижибе ээде ле алдырбазын.\nСтатьязы 18\nПарчын кижи ноода ужун саназа, анаң ужун саназын, қайдығ да қудайға\nпӱдерге саназа, аға пӱтсин, чағысқа да, кемме пирге, қожа да, кижилердиң\nкӧзӱнче да, кижиге кӧрдӱрбен да позуның чозағын тутсын.\nСтатьязы 19\nПарчын кижи ноо ла санарға саназа, аны саназын, ноо ла айдарға саназа,\nаны айтсын, ноо ла тилерге, табарға саназа, аны тапсын, кем да аны\nқайдығ черде да тоқтатпазын.\nСтатьязы 20\nПарчын кижи абыр чыылыжарға саназа, абыр чыылышсын.\nКемни да кӱшпе чыылышқа кииридерге чарабас.\nСтатьязы 21\nПарчын кижи қаан-тӧрези керегинге арлажарға саназа, позу да, позуның\nкижины ызып, арлашсын.\nПарчын кижи, позуның черинде қаан-тӧрези керегинге кирерге саназа, пашқа\nкижилербе тең кирзин.",
            "Image": "1b50947338797b338b8624e5ae0e55b2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Каан-тӧрези қалықтың санағанын уқчалар, ол қалығы қаан-тӧрезинге тутча,\nқалыктың санағаны пош уғулзын.\nСтатьязы 22\nПарчын кижи, қалық аразында чӧрӱуп, чақшы чадарға, қатчы поларға, пай\nполарға керек небелерин алзын.\nСтатьязы 23\nПарчын кижи қайда иштерге саназа, анда иштезин, чақшы черде иштезин, иш\nчоқ қалбазын.\nПарчын кижи, пирда қыстатпан, иштеп тең ӱлӱш алзын.\nПарчын иштепчыған кижи, позу, ааң семьязы чақшы пай чадарға, чедер ақча\nалзын.\nПарчын кижи позуның керегинең ужун профсоюз пӱдӱрзин, пашқа\nпрофсоюстарынға кирзин.\nСтатьязы 24\nПарчын кижи тынанарға керек полза, тынанзын, ойун ойнарға саназа,\nойназын, ужы-пажы чоқ тем иштебезин, отпусктығ ползын.\nСтатьязы 25\nПарчын кижи аға керек чиижин чиизин, керек кебин кессин, керек эминде\nчатсын, қазықтығ поларға, пашқа да керек небени алзын, иш чоқ пол-парза,\nқаар-парза, палығлығ, ағрығ пол-парза, пашқа да шедиктерге кир-парза,\nчедер ақчалығ ползын,\nКорсақтығ эпчи, кичиғ пала матап полуштығ ползыннар. Сурас паллар аба-\nичелиғ палларба тең ползыннар.\nСтатьязы 26\nПарчын кижи қатқа ӱргензин. Ақча тӧлебен қатқа школда ӱргензин. Тӧрт\nкласқа тӧӧнче парчын пала ӱргензин. Техникалығ, профессиялығ школларда\nӱргенерге саназалар, ӱргензиннер. Институтқа ӱргенерге саназалар, сағыш\nчетсе, ӱргензиннер.\nКатқа ӱргенип, кижилер позуның қуттарын ажып кӧрзиннер, пашқа кижилерди\nтоолазыннар, религияларынға, чон-қалықтарынға кӧрбен, тоолазыннар,\nпириктеген қалықтардың организациязының керегин эдип, абыр-қазық эдип\nчатсыннар.\nАба-ичелери позуның кичиғ палларынға қатқа ӱргенер черин қайда\nсаназалар, анда табалзыннар.\nСтатьязы 27\nПарчын кижи чӱлӱң керегинге кирерге саназа, кирзин, пилим керегинге\nкирерге саназа, кирзин, иштеген пайын алзын.\nКем да, пилим небени, кер сӧс, чооғаш пас-салза, ааң иштегенин улуғ",
            "Image": "54479050322a044285d92e7bd69e4732"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "тоолазыннар, асқайлабазыннар.\nСтатьязы 28\nПарчын кижи қалықтар, кижилер араларында, по декларацияда пасқан\nнебелерге кӧре, улуғ тоолаттырзын, асқайлатпазын.\nСтатьязы 29\nПарчын кижиниң ааң позуның чон-қалығынаң алында ӧдӱш пар; ол ӧдушти\nчонқалығынға тӧлеп, кижи позуның қудын ажылып, ырызын-ӱлӱжин алча.\nПарчын кижини, ол пош, тең полчығанда, аны чозақ ла тоқтатча; ол чозақ\nпашқа кижилердиң пожын, тең полчығанын тоолапчыған чозағы.\nПарчын кижиниң пожы, теңи пириктеген қалықтар организациязынынх\nкерегинең тоғра полбазын.\nСтатьязы 30\nПо декларацияда пасқан небелери пир ле қаан черин, пир чон-қалықтың\nкерегин тутчаң небелери эбес; кемге да, по декларацияда пасқан небелерин\nчоқ эдерге чарабас; по декларацияда пасқан небелери, кижилерге полуш-\nкелип, пистиң чақшы чадыйыбыс пӱдӱрзиннер.\nАвторы перевода\nКандидат филологических наук, член Союза писателей России, с.н.\nсотрудник Института филологии СО РАН Л.Н. Арбачакова, Кандидат\nфилологических наук, член Союза писателей России, доцент кафедры\nшорского языка и литературы Г.В. Косточаков.",
            "Image": "3264e5c9f1406bd45633afdd30a1fa84"
        }
    }
}
