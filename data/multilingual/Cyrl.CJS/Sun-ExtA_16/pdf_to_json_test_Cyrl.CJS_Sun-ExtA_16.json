{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467588,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Кижини тоолағанынаң ужун декларациязы\n1948 чылда улуғ қырлаш айдынъ 10 кӱнӱнде Генеральный\nАссамблей, 217 A(III) кижини тоолағанының ужун\nдекларациязын ал-кел, резолюцияба аны\nугъустылар.\nПРЕАМБУЛАЗЫ\nПарчын кижини тенъ тоолабазабыс, пош, шын, абыр\nчадыйыбыс пар полбас теп, кӧрӱп;\nКижилерди қыстап-кел тоолабанчыабыста, улуғ қан\nтӧгӱлӱп, кижи сағыжы қырыл турча теп, кӧрӱп;\nНаа чадыйыбыс, ол парчын кижи айдарын айдар,\nсананғанын ажар чадыйы, анаң аара кижи қоруқпан,\nкерексинмен чӧрер чадыйы ползын теп, кӧрӱп;\nКижилерди улуғ тоолап, ыларға чозақ полушсын теп,\nқыстаған кижилер қыстапчыған кижилердең тоғра\nтурбазыннар, ӧдӱрӱшпезиннер теп, кӧрӱп;\nАқ чарықта чатчыған чон-қалықтар, ӧзере тартышпан,\nарғыштаныш полып, чатсыннар теп, кӧрӱп;\nПириктеген қалықтары парчын кижиге улуғ\nтоолағанынға, парчын кижини ңчадыйының\nқыймадынға, эр кижибе тижи кижиниң тенъ\nполчығанынға пӱтчадып, позуның Уставқа аны\nпастырып, кижи аразындағы чадыйы чақшаарақ пол-\nпарзын теп, санағанмысқа кӧрӱп;\nПириктеген қалықтардың қааннары парчын кижиге\nулуғ тоолағанының керегин, чадыйыбыс пош\nполарының керегин, қожа қатыш-келип иштерге сӧс\nпергенин кӧрӱп;\nПарчын кижиге улуғ тоолағаны, парчын кижиниң пош\nчатчығаны қайда да, кемге да тың керек, анаң аара\nпис по айтқан сӧстерибистең шыкпасқа тың керек\nполғанын кӧрӱп;\nГенеральный Ассамблей\nпарчын кижиге улуғ тоолағанынаң, пош чадыйынаң\nужун по Текши декларациязын уғуза чарлапча;\nпарчын қаан, қалық, кижи по текши декларацияда\nпасқанын иштезиннер теп, қатқа ӱргенип, кижилер\nаразында чӧрӱп, парчын кижиге улуғ тооланғанының,\nпош чадыйыбыстың керегинге полушсыннар, улуғ\nпайрамнарда, пашқа қалықтарба, эзе, пириктеген\nқалықтарба ылардың туңма қалықтарба чыылыжып,\nпарчын кижиге улуғ тоолағанын, парчын кижи пош\nчатқанын чағдаттырып, иштеттирип этча.",
            "Image": "41756120d55b9c4f1bb6d89f0736119e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Статьязы 1\nПарчын кижи, по чарыққа туғчадып, тең, пош туғча.\nКижилер сағыштығ, ақтығ туғчалар, кижилерге пашқа\nкижилербе арғыштаныштарға керек.\nСтатьязы 2\nПарчын кижи пашқа кижилербе, ылар қайдығ да чон-\nқалықтанъ шыққанынға, тижи ба, эр кижи ба\nполғанынға, қайдығ да тилбе чооқташқанынға, қайдығ\nда партиядаң шығара сананғанынға, пай ба, чоқ кижи\nба полғанынға пирда кӧрбен, тең улуғ тоолаған\nползын, пашқа кижилербе тең пош чатсын.\nСтатьязы 3\nПарчын кижи пош чатсын, аны кем да тегбезин.\nСтатьязы 4\nПирда кижи қул полбазын, қайдығ да кижини қул\nэдерге, қул эдип садырға чарабас.\nСтатьязы 5\nПирда кижи пашқа кижиге шаптырбазын,\nқыстаттырбазын, моғаттырбазын, қайде да чабал\nэттирбезин.\nСтатьязы 6\nПарчын кижи, ол қайда да чадып, пашқа кижилерге\nулуғ тоолаттырзын.\nСтатьязы 7\nПарчын кижи, ол қайдығ да чозақтығ, тиллиғ полза, по\nдекларацияға кӧре, чозақ аны пашқа кижилербе тең\nкӧр-турзын.\nСтатьязы 8\nПарчын кижи, аны улуғ тоолабанчығаннарында,\nчарғыға кирзин, ааң керегин чарғычы маттап кӧрӱп,\nоң этсин.\nСтатьязы 9\nПирда кижи ээде ле туттырған полбазын, ноо-ноо\nчердең шығара сӱрӱлбезин.\nСтатьязы 10\nПарчын кижи, аны чарғыға тӱжӱргеннеринде,\nажылдыра, шын чарғы чарғылазын.",
            "Image": "7b26e2befd3370bca247c36713897ba7"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Статьязы 11\nПарчын кижи, ол қыйал эткен теп найнағаннарында,\nааң қыйалы эткенин оң чарғычы қат шығарбанче, ол\nқыйалы чоқ кижи теп адалзын.\nНоо да кижи, тем-тем алында қыйал эдип, наа ла\nшыққан чозаққа кӧре, чарғыға тӱжӱрбезин. Тӱрбеде\nодурып, шығып, ам, наа ла шыққан чозаққа кре,\nполғанынаң қадығаарақ этпезиннер.\nСтатьязы 12\nНоо да кижиниң сағыжын сананғанынға, семьязы\nчатчаң эминге, ааң пасқан қатқа, ааң тӧлдиң ағынға\nкем да кирбезин, арлашпазын.\nСтатьязы 13\nПарчын кижи қайаға чӧрерге саназа, анда чӧрзин,\nқайда чадарға саназа, анда чатсын, қайдығ да қаан\nчеринде.\nПарчын кижи позуның черинең қайаға саназа, аға\nпарзын, айланар полза, позуның черинге айланзын.\nСтатьязы 14\nПарчын кижи, аны черинең шығара сӱргеннеринде,\nқайаға да тезерге саназа, тессин.\nКижи тезе ӧдӱрзе-оорлаза, пириктеген қалық\nорганизацияның чозақтарынға кӧре, аға полужарға\nчарабас.\nСтатьязы 15\nПарчын кижи гражданстволығ ползын.\nКемге да ааң гражданствозын ээде ле алыб-аларға\nчарабас.\nСтатьязы 16\nЭр кижи тижи кижибе, эр шенинге четкеннеринде,\nноо да небеге, шырайынға, қудайға пӱткенинге, чон-\nқалығынға кӧрбен, алышсыннар.\nӦзере ле сананыш-келип, алышсыннар.\nСемья, ол қалықтың пӧлӱгӱ. Анаң аара қалық аға\nполушсын.\nСтатьязы 17\nПарчын кижи чағысқа да, кемме да пирге да полза,\nэм-мал тутсын.",
            "Image": "53c6f17c918d14fcdd89b8eee9728eb2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Кемнең да тутқан эм-малы пашқа кижибе ээде ле\nалдырбазын.\nСтатьязы 18\nПарчын кижи ноода ужун саназа, анаң ужун\nсаназын, қайдығ да қудайға пӱдерге саназа, аға\nпӱтсин, чағысқа да, кемме пирге, қожа да,\nкижилердиң кӧзӱнче да, кижиге кӧрдӱрбен да позуның\nчозағын тутсын.\nСтатьязы 19\nПарчын кижи ноо ла санарға саназа, аны саназын,\nноо ла айдарға саназа, аны айтсын, ноо ла\nтилерге, табарға саназа, аны тапсын, кем да аны\nқайдығ черде да тоқтатпазын.\nСтатьязы 20\nПарчын кижи абыр чыылыжарға саназа, абыр\nчыылышсын.\nКемни да кӱшпе чыылышқа кииридерге чарабас.\nСтатьязы 21\nПарчын кижи қаан-тӧрези керегинге арлажарға\nсаназа, позу да, позуның кижины ызып, арлашсын.\nПарчын кижи, позуның черинде қаан-тӧрези\nкерегинге кирерге саназа, пашқа кижилербе тең\nкирзин.\nКаан-тӧрези қалықтың санағанын уқчалар, ол қалығы\nқаан-тӧрезинге тутча, қалыктың санағаны пош\nуғулзын.\nСтатьязы 22\nПарчын кижи, қалық аразында чӧрӱуп, чақшы чадарға,\nқатчы поларға, пай поларға керек небелерин алзын.\nСтатьязы 23\nПарчын кижи қайда иштерге саназа, анда иштезин,\nчақшы черде иштезин, иш чоқ қалбазын.\nПарчын кижи, пирда қыстатпан, иштеп тең ӱлӱш\nалзын.\nПарчын иштепчыған кижи, позу, ааң семьязы чақшы\nпай чадарға, чедер ақча алзын.\nПарчын кижи позуның керегинең ужун профсоюз\nпӱдӱрзин, пашқа профсоюстарынға кирзин.",
            "Image": "627ad51365ab4f997ae3a6efd035c67f"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Статьязы 24\nПарчын кижи тынанарға керек полза, тынанзын,\nойун ойнарға саназа, ойназын, ужы-пажы чоқ тем\nиштебезин, отпусктығ ползын.\nСтатьязы 25\nПарчын кижи аға керек чиижин чиизин, керек кебин\nкессин, керек эминде чатсын, қазықтығ поларға,\nпашқа да керек небени алзын, иш чоқ пол-парза,\nқаар-парза, палығлығ, ағрығ пол-парза, пашқа да\nшедиктерге кир-парза, чедер ақчалығ ползын,\nКорсақтығ эпчи, кичиғ пала матап полуштығ\nползыннар. Сурас паллар аба-ичелиғ палларба тең\nползыннар.\nСтатьязы 26\nПарчын кижи қатқа ӱргензин. Ақча тӧлебен қатқа\nшколда ӱргензин. Тӧрт класқа тӧӧнче парчын пала\nӱргензин. Техникалығ, профессиялығ школларда\nӱргенерге саназалар, ӱргензиннер. Институтқа\nӱргенерге саназалар, сағыш четсе, ӱргензиннер.\nКатқа ӱргенип, кижилер позуның қуттарын ажып\nкӧрзиннер, пашқа кижилерди тоолазыннар,\nрелигияларынға, чон-қалықтарынға кӧрбен,\nтоолазыннар, пириктеген қалықтардың\nорганизациязының керегин эдип, абыр-қазық эдип\nчатсыннар.\nАба-ичелери позуның кичиғ палларынға қатқа\nӱргенер черин қайда саназалар, анда табалзыннар.\nСтатьязы 27\nПарчын кижи чӱлӱң керегинге кирерге саназа,\nкирзин, пилим керегинге кирерге саназа, кирзин,\nиштеген пайын алзын.\nКем да, пилим небени, кер сӧс, чооғаш пас-салза,\nааң иштегенин улуғ тоолазыннар, асқайлабазыннар.\nСтатьязы 28\nПарчын кижи қалықтар, кижилер араларында, по\nдекларацияда пасқан небелерге кӧре, улуғ\nтоолаттырзын, асқайлатпазын.\nСтатьязы 29\nПарчын кижиниң ааң позуның чон-қалығынаң алында\nӧдӱш пар; ол ӧдушти чонқалығынға тӧлеп, кижи позуның\nқудын ажылып, ырызын-ӱлӱжин алча.",
            "Image": "ac2250556ffdb01252d88506d0a4d368"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Парчын кижини, ол пош, тең полчығанда, аны чозақ\nла тоқтатча; ол чозақ пашқа кижилердиң пожын, тең\nполчығанын тоолапчыған чозағы.\nПарчын кижиниң пожы, теңи пириктеген қалықтар\nорганизациязынынх керегинең тоғра полбазын.\nСтатьязы 30\nПо декларацияда пасқан небелери пир ле қаан\nчерин, пир чон-қалықтың керегин тутчаң небелери\nэбес; кемге да, по декларацияда пасқан небелерин\nчоқ эдерге чарабас; по декларацияда пасқан\nнебелери, кижилерге полуш-келип, пистиң чақшы\nчадыйыбыс пӱдӱрзиннер.\nАвторы перевода\nКандидат филологических наук, член Союза\nписателей России, с.н. сотрудник Института\nфилологии СО РАН Л.Н. Арбачакова, Кандидат\nфилологических наук, член Союза писателей\nРоссии, доцент кафедры шорского языка и\nлитературы Г.В. Косточаков.",
            "Image": "d2337f442d7d39d9f545984cbb6e2399"
        }
    }
}
