{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467427,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 9.216)}",
                "{'color': (0, 0, 0), 'font': ('AksaraBali', 9.216)}"
            ],
            "Text": "Кижини тоолағанынаң ужун декларациязы\n1948 чылда улуғ қырлаш айдынъ 10 кӱнӱнде Генеральный Ассамблей, 217 A(III) кижини тоолағанының ужун\nдекларациязын ал-кел, резолюцияба аны угъустылар.\nПРЕАМБУЛАЗЫ\nПарчын кижини тенъ тоолабазабыс, пош, шын, абыр чадыйыбыс пар полбас теп, кӧрӱп;\nКижилерди қыстап-кел тоолабанчыабыста, улуғ қан тӧгӱлӱп, кижи сағыжы қырыл турча теп, кӧрӱп;\nНаа чадыйыбыс, ол парчын кижи айдарын айдар, сананғанын ажар чадыйы, анаң аара кижи қоруқпан,\nкерексинмен чӧрер чадыйы ползын теп, кӧрӱп;\nКижилерди улуғ тоолап, ыларға чозақ полушсын теп, қыстаған кижилер қыстапчыған кижилердең тоғра\nтурбазыннар, ӧдӱрӱшпезиннер теп, кӧрӱп;\nАқ чарықта чатчыған чон-қалықтар, ӧзере тартышпан, арғыштаныш полып, чатсыннар теп, кӧрӱп;\nПириктеген қалықтары парчын кижиге улуғ тоолағанынға, парчын кижини ңчадыйының қыймадынға, эр\nкижибе тижи кижиниң тенъ полчығанынға пӱтчадып, позуның Уставқа аны пастырып, кижи аразындағы\nчадыйы чақшаарақ пол-парзын теп, санағанмысқа кӧрӱп;\nПириктеген қалықтардың қааннары парчын кижиге улуғ тоолағанының керегин, чадыйыбыс пош\nполарының керегин, қожа қатыш-келип иштерге сӧс пергенин кӧрӱп;\nПарчын кижиге улуғ тоолағаны, парчын кижиниң пош чатчығаны қайда да, кемге да тың керек, анаң аара\nпис по айтқан сӧстерибистең шыкпасқа тың керек полғанын кӧрӱп;\nГенеральный Ассамблей\nпарчын кижиге улуғ тоолағанынаң, пош чадыйынаң ужун по Текши декларациязын уғуза чарлапча; парчын\nқаан, қалық, кижи по текши декларацияда пасқанын иштезиннер теп, қатқа ӱргенип, кижилер аразында\nчӧрӱп, парчын кижиге улуғ тооланғанының, пош чадыйыбыстың керегинге полушсыннар, улуғ\nпайрамнарда, пашқа қалықтарба, эзе, пириктеген қалықтарба ылардың туңма қалықтарба чыылыжып,\nпарчын кижиге улуғ тоолағанын, парчын кижи пош чатқанын чағдаттырып, иштеттирип этча.\nСтатьязы 1\nПарчын кижи, по чарыққа туғчадып, тең, пош туғча. Кижилер сағыштығ, ақтығ туғчалар, кижилерге пашқа",
            "Image": "b2b4435733d2ad8da2278a277d1c77f1"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 9.216)}",
                "{'color': (0, 0, 0), 'font': ('AksaraBali', 9.216)}"
            ],
            "Text": "кижилербе арғыштаныштарға керек.\nСтатьязы 2\nПарчын кижи пашқа кижилербе, ылар қайдығ да чон-қалықтанъ шыққанынға, тижи ба, эр кижи ба\nполғанынға, қайдығ да тилбе чооқташқанынға, қайдығ да партиядаң шығара сананғанынға, пай ба, чоқ\nкижи ба полғанынға пирда кӧрбен, тең улуғ тоолаған ползын, пашқа кижилербе тең пош чатсын.\nСтатьязы 3\nПарчын кижи пош чатсын, аны кем да тегбезин.\nСтатьязы 4\nПирда кижи қул полбазын, қайдығ да кижини қул эдерге, қул эдип садырға чарабас.\nСтатьязы 5\nПирда кижи пашқа кижиге шаптырбазын, қыстаттырбазын, моғаттырбазын, қайде да чабал эттирбезин.\nСтатьязы 6\nПарчын кижи, ол қайда да чадып, пашқа кижилерге улуғ тоолаттырзын.\nСтатьязы 7\nПарчын кижи, ол қайдығ да чозақтығ, тиллиғ полза, по декларацияға кӧре, чозақ аны пашқа кижилербе тең\nкӧр-турзын.\nСтатьязы 8\nПарчын кижи, аны улуғ тоолабанчығаннарында, чарғыға кирзин, ааң керегин чарғычы маттап кӧрӱп, оң\nэтсин.\nСтатьязы 9\nПирда кижи ээде ле туттырған полбазын, ноо-ноо чердең шығара сӱрӱлбезин.\nСтатьязы 10\nПарчын кижи, аны чарғыға тӱжӱргеннеринде, ажылдыра, шын чарғы чарғылазын.\nСтатьязы 11",
            "Image": "54a67b6ca265b67d1e7e92330d158290"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 9.216)}",
                "{'color': (0, 0, 0), 'font': ('AksaraBali', 9.216)}"
            ],
            "Text": "Парчын кижи, ол қыйал эткен теп найнағаннарында, ааң қыйалы эткенин оң чарғычы қат шығарбанче, ол\nқыйалы чоқ кижи теп адалзын.\nНоо да кижи, тем-тем алында қыйал эдип, наа ла шыққан чозаққа кӧре, чарғыға тӱжӱрбезин. Тӱрбеде\nодурып, шығып, ам, наа ла шыққан чозаққа кре, полғанынаң қадығаарақ этпезиннер.\nСтатьязы 12\nНоо да кижиниң сағыжын сананғанынға, семьязы чатчаң эминге, ааң пасқан қатқа, ааң тӧлдиң ағынға кем\nда кирбезин, арлашпазын.\nСтатьязы 13\nПарчын кижи қайаға чӧрерге саназа, анда чӧрзин, қайда чадарға саназа, анда чатсын, қайдығ да қаан\nчеринде.\nПарчын кижи позуның черинең қайаға саназа, аға парзын, айланар полза, позуның черинге айланзын.\nСтатьязы 14\nПарчын кижи, аны черинең шығара сӱргеннеринде, қайаға да тезерге саназа, тессин.\nКижи тезе ӧдӱрзе-оорлаза, пириктеген қалық организацияның чозақтарынға кӧре, аға полужарға чарабас.\nСтатьязы 15\nПарчын кижи гражданстволығ ползын.\nКемге да ааң гражданствозын ээде ле алыб-аларға чарабас.\nСтатьязы 16\nЭр кижи тижи кижибе, эр шенинге четкеннеринде, ноо да небеге, шырайынға, қудайға пӱткенинге, чон-\nқалығынға кӧрбен, алышсыннар.\nӦзере ле сананыш-келип, алышсыннар.\nСемья, ол қалықтың пӧлӱгӱ. Анаң аара қалық аға полушсын.\nСтатьязы 17\nПарчын кижи чағысқа да, кемме да пирге да полза, эм-мал тутсын.\nКемнең да тутқан эм-малы пашқа кижибе ээде ле алдырбазын.",
            "Image": "5a13fb6cec2b1b300d55ab6d385c1ae1"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 9.216)}",
                "{'color': (0, 0, 0), 'font': ('AksaraBali', 9.216)}"
            ],
            "Text": "Статьязы 18\nПарчын кижи ноода ужун саназа, анаң ужун саназын, қайдығ да қудайға пӱдерге саназа, аға пӱтсин,\nчағысқа да, кемме пирге, қожа да, кижилердиң кӧзӱнче да, кижиге кӧрдӱрбен да позуның чозағын тутсын.\nСтатьязы 19\nПарчын кижи ноо ла санарға саназа, аны саназын, ноо ла айдарға саназа, аны айтсын, ноо ла тилерге,\nтабарға саназа, аны тапсын, кем да аны қайдығ черде да тоқтатпазын.\nСтатьязы 20\nПарчын кижи абыр чыылыжарға саназа, абыр чыылышсын.\nКемни да кӱшпе чыылышқа кииридерге чарабас.\nСтатьязы 21\nПарчын кижи қаан-тӧрези керегинге арлажарға саназа, позу да, позуның кижины ызып, арлашсын.\nПарчын кижи, позуның черинде қаан-тӧрези керегинге кирерге саназа, пашқа кижилербе тең кирзин.\nКаан-тӧрези қалықтың санағанын уқчалар, ол қалығы қаан-тӧрезинге тутча, қалыктың санағаны пош\nуғулзын.\nСтатьязы 22\nПарчын кижи, қалық аразында чӧрӱуп, чақшы чадарға, қатчы поларға, пай поларға керек небелерин алзын.\nСтатьязы 23\nПарчын кижи қайда иштерге саназа, анда иштезин, чақшы черде иштезин, иш чоқ қалбазын.\nПарчын кижи, пирда қыстатпан, иштеп тең ӱлӱш алзын.\nПарчын иштепчыған кижи, позу, ааң семьязы чақшы пай чадарға, чедер ақча алзын.\nПарчын кижи позуның керегинең ужун профсоюз пӱдӱрзин, пашқа профсоюстарынға кирзин.\nСтатьязы 24\nПарчын кижи тынанарға керек полза, тынанзын, ойун ойнарға саназа, ойназын, ужы-пажы чоқ тем\nиштебезин, отпусктығ ползын.",
            "Image": "448c433c4e32a727086a2a5056c46697"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 9.216)}",
                "{'color': (0, 0, 0), 'font': ('AksaraBali', 9.216)}"
            ],
            "Text": "Статьязы 25\nПарчын кижи аға керек чиижин чиизин, керек кебин кессин, керек эминде чатсын, қазықтығ поларға,\nпашқа да керек небени алзын, иш чоқ пол-парза, қаар-парза, палығлығ, ағрығ пол-парза, пашқа да\nшедиктерге кир-парза, чедер ақчалығ ползын,\nКорсақтығ эпчи, кичиғ пала матап полуштығ ползыннар. Сурас паллар аба-ичелиғ палларба тең ползыннар.\nСтатьязы 26\nПарчын кижи қатқа ӱргензин. Ақча тӧлебен қатқа школда ӱргензин. Тӧрт класқа тӧӧнче парчын пала\nӱргензин. Техникалығ, профессиялығ школларда ӱргенерге саназалар, ӱргензиннер. Институтқа ӱргенерге\nсаназалар, сағыш четсе, ӱргензиннер.\nКатқа ӱргенип, кижилер позуның қуттарын ажып кӧрзиннер, пашқа кижилерди тоолазыннар,\nрелигияларынға, чон-қалықтарынға кӧрбен, тоолазыннар, пириктеген қалықтардың организациязының\nкерегин эдип, абыр-қазық эдип чатсыннар.\nАба-ичелери позуның кичиғ палларынға қатқа ӱргенер черин қайда саназалар, анда табалзыннар.\nСтатьязы 27\nПарчын кижи чӱлӱң керегинге кирерге саназа, кирзин, пилим керегинге кирерге саназа, кирзин, иштеген\nпайын алзын.\nКем да, пилим небени, кер сӧс, чооғаш пас-салза, ааң иштегенин улуғ тоолазыннар, асқайлабазыннар.\nСтатьязы 28\nПарчын кижи қалықтар, кижилер араларында, по декларацияда пасқан небелерге кӧре, улуғ тоолаттырзын,\nасқайлатпазын.\nСтатьязы 29\nПарчын кижиниң ааң позуның чон-қалығынаң алында ӧдӱш пар; ол ӧдушти чонқалығынға тӧлеп, кижи\nпозуның қудын ажылып, ырызын-ӱлӱжин алча.\nПарчын кижини, ол пош, тең полчығанда, аны чозақ ла тоқтатча; ол чозақ пашқа кижилердиң пожын, тең\nполчығанын тоолапчыған чозағы.\nПарчын кижиниң пожы, теңи пириктеген қалықтар организациязынынх керегинең тоғра полбазын.",
            "Image": "81c1fa2e0bd63878f56bc4e8d380c008"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 9.216)}",
                "{'color': (0, 0, 0), 'font': ('AksaraBali', 9.216)}"
            ],
            "Text": "Статьязы 30\nПо декларацияда пасқан небелери пир ле қаан черин, пир чон-қалықтың керегин тутчаң небелери эбес;\nкемге да, по декларацияда пасқан небелерин чоқ эдерге чарабас; по декларацияда пасқан небелери,\nкижилерге полуш-келип, пистиң чақшы чадыйыбыс пӱдӱрзиннер.\nАвторы перевода\nКандидат филологических наук, член Союза писателей России, с.н. сотрудник Института филологии СО РАН\nЛ.Н. Арбачакова, Кандидат филологических наук, член Союза писателей России, доцент кафедры шорского\nязыка и литературы Г.В. Косточаков.",
            "Image": "00a140eb62c098059a84c46850d91d17"
        }
    }
}
