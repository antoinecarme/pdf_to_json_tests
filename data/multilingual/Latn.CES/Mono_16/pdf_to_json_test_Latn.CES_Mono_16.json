{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467400,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "VŠEOBECNÁ DEKLARACE LIDSKÝCH PRÁV\nÚvod\nU vědomí toho,\nže uznání přirozené důstojnosti a rovných a nezcizitelných práv členů\nlidské rodiny je základem svobody, spravedlnosti a míru ve světě,\nže zneuznání lidských práv a pohrdání jimi vedlo k barbarským činům,\nurážejícím svědomí lidstva, a že vybudování světa, ve kterém lidé,\nzbavení strachu a nouze, se budou těšiti svobodě projevu a přesvědčení,\nbylo prohlášeno za nejvyšší cíl lidu,\nže je nutné, aby lidská práva byla chráněna zákonem, nemá-li být člověk\ndonucen uchylovat se, když vše ostatní selhalo, k odboji proti tyranii a\nútlaku,\nže je nutné podporovat rozvoj přátelských vztahu mezi národy,\nže lid Spojených národů zdůraznil v Chartě znovu svou víru v základní\nlidská práva, v důstojnost a hodnotu lidské osobnosti, v rovná práva\nmužů i žen a že se rozhodl podporovat sociální pokrok a vytvořit lepší\nživotní podmínky ve větší svobodě,\nže členské státy převzaly závazek zajistit ve spolupráci s Organizací\nspojených národů všeobecné uznávání a zachovávání lidských práv a\nzákladních svobod a\nže stejné chápání těchto práv a svobod má nesmírný význam pro dokonalé\nsplnění tohoto závazku,\nValné shromáždění\nvyhlašuje tuto\nVšeobecnou deklaraci lidských práv\njakožto společný cíl pro všechny národy a všechny státy za tím účelem,\naby se každý jednotlivec a každý orgán společnosti, maje tuto deklaraci\nstále na mysli, snažil vyučováním a výchovou rozšířit úctu k těmto\nprávům a svobodám a zajistil postupnými opatřeními vnitrostátními i\nmezinárodními jejich všeobecné a účinné uznávání a zachovávání jak mezi\nlidem členských států samých, tak i mezi lidem území, jež jsou pod\njejich pravomocí.\nČlánek 1\nVšichni lidé rodí se svobodní a sobě rovní co do důstojnosti a práv.\nJsou nadáni rozumem a svědomím a mají spolu jednat v duchu bratrství.\nČlánek 2\nKaždý má všechna práva a všechny svobody, stanovené touto deklarací, bez\njakéhokoli rozlišování, zejména podle rasy, barvy, pohlaví, jazyka,\nnáboženství, politického nebo jiného smýšlení, národnostního nebo",
            "Image": "fe6f03c2c029e39b48e2e8529dd24e96"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "sociálního původu, majetku, rodu nebo jiného postavení.\nŽádný rozdíl nebude dále činěn z důvodu politického, právního nebo\nmezinárodního postavení země nebo území, k nimž určitá osoba přísluší,\nať jde o zemi nebo území nezávislé nebo pod poručenstvím, nesamosprávné\nnebo podrobené jakémukoli jinému omezení suverenity.\nČlánek 3\nKaždý má právo na život, svobodu a osobní bezpečnost.\nČlánek 4\nNikdo nesmí být držen v otroctví nebo nevolnictví; všechny formy\notroctví a obchodu s otroky jsou zakázány.\nČlánek 5\nNikdo nesmí být mučen nebo podrobován krutému, nelidskému nebo\nponižujícímu zacházení nebo trestu.\nČlánek 6\nKaždý má právo na to, aby byla všude uznávána jeho právní osobnost.\nČlánek 7\nVšichni jsou si před zákonem rovni a mají právo na stejnou ochranu\nzákona bez jakéhokoli rozlišování. Všichni mají právo na stejnou ochranu\nproti jakékoli diskriminaci, která porušuje tuto deklaraci, a proti\nkaždému podněcování k takové diskriminaci.\nČlánek 8\nKaždý má právo, aby mu příslušné vnitrostátní soudy poskytly účinnou\nochranu proti činům porušujícím základní práva, která jsou mu přiznána\nústavou nebo zákonem.\nČlánek 9\nNikdo nesmí být svévolně zatčen, držen ve vazbě nebo vyhoštěn do\nvyhnanství.\nČlánek 10\nKaždý má úplně stejné právo, aby byl spravedlivě a veřejně vyslechnut\nnezávislým a nestranným soudem, který rozhoduje buď o jeho právech a\npovinnostech, nebo o jakémkoli trestním obvinění vzneseném proti němu.\nČlánek 11\nKaždý, kdo je obviněn z trestného činu, považuje se za nevinného, dokud\nnení zákonným postupem prokázána jeho vina ve veřejném řízení, v němž mu\nbyly zajištěny veškeré možnosti obhajoby.\nNikdo nesmí být odsouzen pro čin nebo opomenutí, které v době, kdy byly\nspáchány, nebyly trestné podle státního nebo mezinárodního práva. Rovněž",
            "Image": "15634a198071f7777d925fcb684df404"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "nesmí být uložen trest těžší, než jakého bylo lze použít v době, kdy byl\ntrestný čin spáchán.\nČlánek 12\nNikdo nesmí být vystaven svévolnému zasahování do soukromého života, do\nrodiny, domova nebo korespondence, ani útokům na svou čest a pověst.\nKaždý má právo na zákonnou ochranu proti takovým zásahům nebo útokům.\nČlánek 13\nKaždý má právo volně se pohybovat a svobodně si volit bydliště uvnitř\nurčitého státu.\nKaždý má právo opustit kteroukoli zemi, i svou vlastní, a vrátit se do\nsvé země.\nČlánek 14\nKaždý má právo vyhledat si před pronásledováním útočiště v jiných zemích\na požívat tam azylu.\nToto právo nelze uplatnit v případě stíhání skutečně odůvodněného\nnepolitickými zločiny nebo činy, které jsou v rozporu s cíli a zásadami\nSpojených národů.\nČlánek 15\nKaždý má právo na státní příslušnost.\nNikdo nesmí být svévolně zbaven své státní příslušnosti ani práva svou\nstátní příslušnost změnit.\nČlánek 16\nMuži a ženy, jakmile dosáhnou plnoletosti, mají právo, bez jakéhokoli\nomezení z důvodů příslušnosti rasové, národnostní nebo náboženské,\nuzavřít sňatek a založit rodinu. Pokud jde o manželství, mají za jeho\ntrvání i při jeho rozvázání stejná práva.\nSňatky mohou být uzavřeny jen se svobodným a plným souhlasem\nnastávajících manželů.\nRodina je přirozenou a základní jednotkou společnosti a má nárok na\nochranu ze strany společnosti a státu.\nČlánek 17\nKaždý má právo vlastnit majetek jak sám, tak spolu s jinými.\nNikdo nesmí být svévolně zbaven svého majetku.\nČlánek 18\nKaždý má právo na svobodu myšlení, svědomí a náboženství; toto právo\nzahrnuje v sobě i volnost změnit své náboženství nebo víru, jakož i\nsvobodu projevovat své náboženství nebo víru, sám nebo společně s",
            "Image": "efb36e916f1b604e7e85690d0814906b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "jinými, ať veřejně nebo soukromě, vyučováním, prováděním náboženských\núkonů, bohoslužbou a zachováváním obřadů.\nČlánek 19\nKaždý má právo na svobodu přesvědčení a projevu; toto právo nepřipouští,\naby někdo trpěl újmu pro své přesvědčení, a zahrnuje právo vyhledávat,\npřijímat a rozšiřovat informace a myšlenky jakýmikoli prostředky a bez\nohledu na hranice.\nČlánek 20\nKaždému je zaručena svoboda pokojného shromažďování a sdružování.\nNikdo nesmí být nucen, aby byl členem nějakého sdružení.\nČlánek 21\nKaždý má právo, aby se účastnil vlády své země přímo nebo\nprostřednictvím svobodně volených zástupců.\nKaždý má právo vstoupit za rovných podmínek do veřejných služeb své\nzemě.\nZákladem vládní moci budiž vůle lidu; ta musí být vyjádřena správně\nprováděnými volbami, které se mají konat v pravidelných obdobích na\nzákladě všeobecného a rovného hlasovacího práva tajným hlasováním nebo\njiným rovnocenným postupem, zabezpečujícím svobodu hlasování.\nČlánek 22\nKaždý člověk má jako člen společnosti právo na sociální zabezpečení a\nnárok na to, aby mu byla národním úsilím i mezinárodní součinností a v\nsouladu s organizací a s prostředky příslušného státu zajištěna\nhospodářská, sociální a kulturní práva, nezbytná k jeho důstojnosti a k\nsvobodnému rozvoji jeho osobnosti.\nČlánek 23\nKaždý má právo na práci, na svobodnou volbu zaměstnání, na spravedlivé a\nuspokojivé pracovní podmínky a na ochranu proti nezaměstnanosti.\nKaždý, bez jakéhokoli rozlišování, má nárok na stejný plat za stejnou\npráci.\nKaždý pracující má právo na spravedlivou a uspokojivou odměnu, která by\nzajišťovala jemu samému a jeho rodině živobytí odpovídající lidské\ndůstojnosti a která by byla doplněna, kdyby toho bylo třeba, jinými\nprostředky sociální ochrany.\nNa ochranu svých zájmů má každý právo zakládat s jinými odborové\norganizace a přistupovat k nim.\nČlánek 24\nKaždý má právo na odpočinek a na zotavení, zejména také na rozumné\nvymezení pracovních hodin a na pravidelnou placenou dovolenou.",
            "Image": "8d38be1a1a55b54ddb67bc980f3256cd"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Článek 25\nKaždý má právo na takovou životní úroveň, která by byla s to zajistit\njeho zdraví a blahobyt i zdraví a blahobyt jeho rodiny, počítajíc v to\nzejména výživu, šatstvo, byt a lékařskou péči, jakož i nezbytná sociální\nopatření; má právo na zabezpečení v nezaměstnanosti, v nemoci, při\nnezpůsobilosti k práci, při ovdovění, ve stáří nebo v ostatních\npřípadech ztráty výdělečných možností, nastalé v důsledku okolností\nnezávislých na jeho vůli.\nMateřství a dětství mají nárok na zvláštní péči a pomoc. Všechny děti,\nať manželské nebo nemanželské, požívají stejné sociální ochrany.\nČlánek 26\nKaždý má právo na vzdělání. Vzdělání nechť je bezplatné, alespoň v\npočátečních a základních stupních. Základní vzdělání je povinné.\nTechnické a odborné vzdělání budiž všeobecně přístupné a rovněž vyšší\nvzdělání má být stejně přístupné všem podle schopností.\nVzdělání má směřovat k plnému rozvoji lidské osobnosti a k posílení úcty\nk lidským právům a základním svobodám. Má napomáhat k vzájemnému\nporozumění, snášenlivosti a přátelství mezi všemi národy a všemi\nskupinami rasovými i náboženskými, jakož i k rozvoji činnosti Spojených\nnárodů pro zachování míru.\nRodiče mají přednostní právo volit druh vzdělání pro své děti.\nČlánek 27\nKaždý má právo svobodně se účastnit kulturního života společnosti,\núžívat plodů umění a podílet se na vědeckém pokroku a jeho výtěžcích.\nKaždý má právo na ochranu morálních a materiálních zájmů, které\nvyplývají z jeho vědecké, literární nebo umělecké tvorby.\nČlánek 28\nKaždý má právo na to, aby vládl takový sociální a mezinárodní řád, ve\nkterém by práva a svobody stanovené v této deklaraci byly plně\nuplatněny.\nČlánek 29\nKaždý má povinnosti vůči společnosti, v níž jediné může volně a plně\nrozvinout svou osobnost.\nKaždý je při výkonu svých práv a svobod podroben jen takovým omezením,\nkterá stanoví zákon výhradně za tím účelem, aby bylo zajištěno uznávání\na zachovávání práv a svobod ostatních a vyhověno spravedlivým požadavkům\nmorálky, veřejného pořádku a obecného blaha v demokratické společnosti.\nVýkon těchto práv a svobod nesmí být v žádném případě v rozporu s cíli a\nzásadami Spojených národů.\nČlánek 30",
            "Image": "11856f3b35aa75f58b65a619709a8f11"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nic v této deklaraci nemůže být vykládáno, jako by dávalo kterémukoli\nstátu, kterékoli skupině nebo osobě jakékoli právo vyvíjet činnost nebo\ndopouštět se činů, které by směřovaly k potlačení některého z práv nebo\nněkteré ze svobod v této deklaraci uvedených.",
            "Image": "d7481abd2ddb9508aa78095ddcbc397c"
        }
    }
}
