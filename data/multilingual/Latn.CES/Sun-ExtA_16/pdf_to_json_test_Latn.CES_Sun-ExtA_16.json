{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467490,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "V\u0160EOBECN\u00c1 DEKLARACE LIDSK\u00ddCH PR\u00c1V\n\u00davod\nU v\u011bdom\u00ed toho,\n\u017ee uzn\u00e1n\u00ed p\u0159irozen\u00e9 d\u016fstojnosti a rovn\u00fdch a nezciziteln\u00fdch pr\u00e1v \u010dlen\u016f lidsk\u00e9 rodiny je\nz\u00e1kladem svobody, spravedlnosti a m\u00edru ve sv\u011bt\u011b,\n\u017ee zneuzn\u00e1n\u00ed lidsk\u00fdch pr\u00e1v a pohrd\u00e1n\u00ed jimi vedlo k barbarsk\u00fdm \u010din\u016fm, ur\u00e1\u017eej\u00edc\u00edm sv\u011bdom\u00ed\nlidstva, a \u017ee vybudov\u00e1n\u00ed sv\u011bta, ve kter\u00e9m lid\u00e9, zbaven\u00ed strachu a nouze, se budou\nt\u011b\u0161iti svobod\u011b projevu a p\u0159esv\u011bd\u010den\u00ed, bylo prohl\u00e1\u0161eno za nejvy\u0161\u0161\u00ed c\u00edl lidu,\n\u017ee je nutn\u00e9, aby lidsk\u00e1 pr\u00e1va byla chr\u00e1n\u011bna z\u00e1konem, nem\u00e1-li b\u00fdt \u010dlov\u011bk donucen\nuchylovat se, kdy\u017e v\u0161e ostatn\u00ed selhalo, k odboji proti tyranii a \u00fatlaku,\n\u017ee je nutn\u00e9 podporovat rozvoj p\u0159\u00e1telsk\u00fdch vztahu mezi n\u00e1rody,\n\u017ee lid Spojen\u00fdch n\u00e1rod\u016f zd\u016fraznil v Chart\u011b znovu svou v\u00edru v z\u00e1kladn\u00ed lidsk\u00e1 pr\u00e1va, v\nd\u016fstojnost a hodnotu lidsk\u00e9 osobnosti, v rovn\u00e1 pr\u00e1va mu\u017e\u016f i \u017een a \u017ee se rozhodl\npodporovat soci\u00e1ln\u00ed pokrok a vytvo\u0159it lep\u0161\u00ed \u017eivotn\u00ed podm\u00ednky ve v\u011bt\u0161\u00ed svobod\u011b,\n\u017ee \u010dlensk\u00e9 st\u00e1ty p\u0159evzaly z\u00e1vazek zajistit ve spolupr\u00e1ci s Organizac\u00ed spojen\u00fdch n\u00e1rod\u016f\nv\u0161eobecn\u00e9 uzn\u00e1v\u00e1n\u00ed a zachov\u00e1v\u00e1n\u00ed lidsk\u00fdch pr\u00e1v a z\u00e1kladn\u00edch svobod a\n\u017ee stejn\u00e9 ch\u00e1p\u00e1n\u00ed t\u011bchto pr\u00e1v a svobod m\u00e1 nesm\u00edrn\u00fd v\u00fdznam pro dokonal\u00e9 spln\u011bn\u00ed tohoto\nz\u00e1vazku,\nValn\u00e9 shrom\u00e1\u017ed\u011bn\u00ed\nvyhla\u0161uje tuto\nV\u0161eobecnou deklaraci lidsk\u00fdch pr\u00e1v\njako\u017eto spole\u010dn\u00fd c\u00edl pro v\u0161echny n\u00e1rody a v\u0161echny st\u00e1ty za t\u00edm \u00fa\u010delem, aby se ka\u017ed\u00fd\njednotlivec a ka\u017ed\u00fd org\u00e1n spole\u010dnosti, maje tuto deklaraci st\u00e1le na mysli, sna\u017eil\nvyu\u010dov\u00e1n\u00edm a v\u00fdchovou roz\u0161\u00ed\u0159it \u00factu k t\u011bmto pr\u00e1v\u016fm a svobod\u00e1m a zajistil postupn\u00fdmi\nopat\u0159en\u00edmi vnitrost\u00e1tn\u00edmi i mezin\u00e1rodn\u00edmi jejich v\u0161eobecn\u00e9 a \u00fa\u010dinn\u00e9 uzn\u00e1v\u00e1n\u00ed a\nzachov\u00e1v\u00e1n\u00ed jak mezi lidem \u010dlensk\u00fdch st\u00e1t\u016f sam\u00fdch, tak i mezi lidem \u00fazem\u00ed, je\u017e jsou pod\njejich pravomoc\u00ed.\n\u010cl\u00e1nek 1\nV\u0161ichni lid\u00e9 rod\u00ed se svobodn\u00ed a sob\u011b rovn\u00ed co do d\u016fstojnosti a pr\u00e1v. Jsou nad\u00e1ni\nrozumem a sv\u011bdom\u00edm a maj\u00ed spolu jednat v duchu bratrstv\u00ed.\n\u010cl\u00e1nek 2\nKa\u017ed\u00fd m\u00e1 v\u0161echna pr\u00e1va a v\u0161echny svobody, stanoven\u00e9 touto deklarac\u00ed, bez jak\u00e9hokoli\nrozli\u0161ov\u00e1n\u00ed, zejm\u00e9na podle rasy, barvy, pohlav\u00ed, jazyka, n\u00e1bo\u017eenstv\u00ed, politick\u00e9ho nebo\njin\u00e9ho sm\u00fd\u0161len\u00ed, n\u00e1rodnostn\u00edho nebo soci\u00e1ln\u00edho p\u016fvodu, majetku, rodu nebo jin\u00e9ho\npostaven\u00ed.\n\u017d\u00e1dn\u00fd rozd\u00edl nebude d\u00e1le \u010din\u011bn z d\u016fvodu politick\u00e9ho, pr\u00e1vn\u00edho nebo mezin\u00e1rodn\u00edho\npostaven\u00ed zem\u011b nebo \u00fazem\u00ed, k nim\u017e ur\u010dit\u00e1 osoba p\u0159\u00edslu\u0161\u00ed, a\u0165 jde o zemi nebo \u00fazem\u00ed\nnez\u00e1visl\u00e9 nebo pod poru\u010denstv\u00edm, nesamospr\u00e1vn\u00e9 nebo podroben\u00e9 jak\u00e9mukoli jin\u00e9mu omezen\u00ed",
            "Image": "d914d56b7f51895f61cc4756ebcbecb7"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "suverenity.\n\u010cl\u00e1nek 3\nKa\u017ed\u00fd m\u00e1 pr\u00e1vo na \u017eivot, svobodu a osobn\u00ed bezpe\u010dnost.\n\u010cl\u00e1nek 4\nNikdo nesm\u00ed b\u00fdt dr\u017een v otroctv\u00ed nebo nevolnictv\u00ed; v\u0161echny formy otroctv\u00ed a obchodu s\notroky jsou zak\u00e1z\u00e1ny.\n\u010cl\u00e1nek 5\nNikdo nesm\u00ed b\u00fdt mu\u010den nebo podrobov\u00e1n krut\u00e9mu, nelidsk\u00e9mu nebo poni\u017euj\u00edc\u00edmu zach\u00e1zen\u00ed\nnebo trestu.\n\u010cl\u00e1nek 6\nKa\u017ed\u00fd m\u00e1 pr\u00e1vo na to, aby byla v\u0161ude uzn\u00e1v\u00e1na jeho pr\u00e1vn\u00ed osobnost.\n\u010cl\u00e1nek 7\nV\u0161ichni jsou si p\u0159ed z\u00e1konem rovni a maj\u00ed pr\u00e1vo na stejnou ochranu z\u00e1kona bez\njak\u00e9hokoli rozli\u0161ov\u00e1n\u00ed. V\u0161ichni maj\u00ed pr\u00e1vo na stejnou ochranu proti jak\u00e9koli\ndiskriminaci, kter\u00e1 poru\u0161uje tuto deklaraci, a proti ka\u017ed\u00e9mu podn\u011bcov\u00e1n\u00ed k takov\u00e9\ndiskriminaci.\n\u010cl\u00e1nek 8\nKa\u017ed\u00fd m\u00e1 pr\u00e1vo, aby mu p\u0159\u00edslu\u0161n\u00e9 vnitrost\u00e1tn\u00ed soudy poskytly \u00fa\u010dinnou ochranu proti \u010din\u016fm\nporu\u0161uj\u00edc\u00edm z\u00e1kladn\u00ed pr\u00e1va, kter\u00e1 jsou mu p\u0159izn\u00e1na \u00fastavou nebo z\u00e1konem.\n\u010cl\u00e1nek 9\nNikdo nesm\u00ed b\u00fdt sv\u00e9voln\u011b zat\u010den, dr\u017een ve vazb\u011b nebo vyho\u0161t\u011bn do vyhnanstv\u00ed.\n\u010cl\u00e1nek 10\nKa\u017ed\u00fd m\u00e1 \u00fapln\u011b stejn\u00e9 pr\u00e1vo, aby byl spravedliv\u011b a ve\u0159ejn\u011b vyslechnut nez\u00e1visl\u00fdm a\nnestrann\u00fdm soudem, kter\u00fd rozhoduje bu\u010f o jeho pr\u00e1vech a povinnostech, nebo o jak\u00e9mkoli\ntrestn\u00edm obvin\u011bn\u00ed vznesen\u00e9m proti n\u011bmu.\n\u010cl\u00e1nek 11\nKa\u017ed\u00fd, kdo je obvin\u011bn z trestn\u00e9ho \u010dinu, pova\u017euje se za nevinn\u00e9ho, dokud nen\u00ed z\u00e1konn\u00fdm\npostupem prok\u00e1z\u00e1na jeho vina ve ve\u0159ejn\u00e9m \u0159\u00edzen\u00ed, v n\u011bm\u017e mu byly zaji\u0161t\u011bny ve\u0161ker\u00e9\nmo\u017enosti obhajoby.\nNikdo nesm\u00ed b\u00fdt odsouzen pro \u010din nebo opomenut\u00ed, kter\u00e9 v dob\u011b, kdy byly sp\u00e1ch\u00e1ny,\nnebyly trestn\u00e9 podle st\u00e1tn\u00edho nebo mezin\u00e1rodn\u00edho pr\u00e1va. Rovn\u011b\u017e nesm\u00ed b\u00fdt ulo\u017een trest\nt\u011b\u017e\u0161\u00ed, ne\u017e jak\u00e9ho bylo lze pou\u017e\u00edt v dob\u011b, kdy byl trestn\u00fd \u010din sp\u00e1ch\u00e1n.\n\u010cl\u00e1nek 12\nNikdo nesm\u00ed b\u00fdt vystaven sv\u00e9voln\u00e9mu zasahov\u00e1n\u00ed do soukrom\u00e9ho \u017eivota, do rodiny, domova\nnebo korespondence, ani \u00fatok\u016fm na svou \u010dest a pov\u011bst. Ka\u017ed\u00fd m\u00e1 pr\u00e1vo na z\u00e1konnou\nochranu proti takov\u00fdm z\u00e1sah\u016fm nebo \u00fatok\u016fm.",
            "Image": "3d14f1bb66edd1626d76f137079affb3"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "\u010cl\u00e1nek 13\nKa\u017ed\u00fd m\u00e1 pr\u00e1vo voln\u011b se pohybovat a svobodn\u011b si volit bydli\u0161t\u011b uvnit\u0159 ur\u010dit\u00e9ho st\u00e1tu.\nKa\u017ed\u00fd m\u00e1 pr\u00e1vo opustit kteroukoli zemi, i svou vlastn\u00ed, a vr\u00e1tit se do sv\u00e9 zem\u011b.\n\u010cl\u00e1nek 14\nKa\u017ed\u00fd m\u00e1 pr\u00e1vo vyhledat si p\u0159ed pron\u00e1sledov\u00e1n\u00edm \u00fato\u010di\u0161t\u011b v jin\u00fdch zem\u00edch a po\u017e\u00edvat tam\nazylu.\nToto pr\u00e1vo nelze uplatnit v p\u0159\u00edpad\u011b st\u00edh\u00e1n\u00ed skute\u010dn\u011b od\u016fvodn\u011bn\u00e9ho nepolitick\u00fdmi zlo\u010diny\nnebo \u010diny, kter\u00e9 jsou v rozporu s c\u00edli a z\u00e1sadami Spojen\u00fdch n\u00e1rod\u016f.\n\u010cl\u00e1nek 15\nKa\u017ed\u00fd m\u00e1 pr\u00e1vo na st\u00e1tn\u00ed p\u0159\u00edslu\u0161nost.\nNikdo nesm\u00ed b\u00fdt sv\u00e9voln\u011b zbaven sv\u00e9 st\u00e1tn\u00ed p\u0159\u00edslu\u0161nosti ani pr\u00e1va svou st\u00e1tn\u00ed\np\u0159\u00edslu\u0161nost zm\u011bnit.\n\u010cl\u00e1nek 16\nMu\u017ei a \u017eeny, jakmile dos\u00e1hnou plnoletosti, maj\u00ed pr\u00e1vo, bez jak\u00e9hokoli omezen\u00ed z d\u016fvod\u016f\np\u0159\u00edslu\u0161nosti rasov\u00e9, n\u00e1rodnostn\u00ed nebo n\u00e1bo\u017eensk\u00e9, uzav\u0159\u00edt s\u0148atek a zalo\u017eit rodinu. Pokud\njde o man\u017eelstv\u00ed, maj\u00ed za jeho trv\u00e1n\u00ed i p\u0159i jeho rozv\u00e1z\u00e1n\u00ed stejn\u00e1 pr\u00e1va.\nS\u0148atky mohou b\u00fdt uzav\u0159eny jen se svobodn\u00fdm a pln\u00fdm souhlasem nast\u00e1vaj\u00edc\u00edch man\u017eel\u016f.\nRodina je p\u0159irozenou a z\u00e1kladn\u00ed jednotkou spole\u010dnosti a m\u00e1 n\u00e1rok na ochranu ze strany\nspole\u010dnosti a st\u00e1tu.\n\u010cl\u00e1nek 17\nKa\u017ed\u00fd m\u00e1 pr\u00e1vo vlastnit majetek jak s\u00e1m, tak spolu s jin\u00fdmi.\nNikdo nesm\u00ed b\u00fdt sv\u00e9voln\u011b zbaven sv\u00e9ho majetku.\n\u010cl\u00e1nek 18\nKa\u017ed\u00fd m\u00e1 pr\u00e1vo na svobodu my\u0161len\u00ed, sv\u011bdom\u00ed a n\u00e1bo\u017eenstv\u00ed; toto pr\u00e1vo zahrnuje v sob\u011b i\nvolnost zm\u011bnit sv\u00e9 n\u00e1bo\u017eenstv\u00ed nebo v\u00edru, jako\u017e i svobodu projevovat sv\u00e9 n\u00e1bo\u017eenstv\u00ed\nnebo v\u00edru, s\u00e1m nebo spole\u010dn\u011b s jin\u00fdmi, a\u0165 ve\u0159ejn\u011b nebo soukrom\u011b, vyu\u010dov\u00e1n\u00edm, prov\u00e1d\u011bn\u00edm\nn\u00e1bo\u017eensk\u00fdch \u00fakon\u016f, bohoslu\u017ebou a zachov\u00e1v\u00e1n\u00edm ob\u0159ad\u016f.\n\u010cl\u00e1nek 19\nKa\u017ed\u00fd m\u00e1 pr\u00e1vo na svobodu p\u0159esv\u011bd\u010den\u00ed a projevu; toto pr\u00e1vo nep\u0159ipou\u0161t\u00ed, aby n\u011bkdo trp\u011bl\n\u00fajmu pro sv\u00e9 p\u0159esv\u011bd\u010den\u00ed, a zahrnuje pr\u00e1vo vyhled\u00e1vat, p\u0159ij\u00edmat a roz\u0161i\u0159ovat informace a\nmy\u0161lenky jak\u00fdmikoli prost\u0159edky a bez ohledu na hranice.\n\u010cl\u00e1nek 20\nKa\u017ed\u00e9mu je zaru\u010dena svoboda pokojn\u00e9ho shroma\u017e\u010fov\u00e1n\u00ed a sdru\u017eov\u00e1n\u00ed.\nNikdo nesm\u00ed b\u00fdt nucen, aby byl \u010dlenem n\u011bjak\u00e9ho sdru\u017een\u00ed.",
            "Image": "915ba72d3d4148e496025074218ba1a1"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "\u010cl\u00e1nek 21\nKa\u017ed\u00fd m\u00e1 pr\u00e1vo, aby se \u00fa\u010dastnil vl\u00e1dy sv\u00e9 zem\u011b p\u0159\u00edmo nebo prost\u0159ednictv\u00edm svobodn\u011b\nvolen\u00fdch z\u00e1stupc\u016f.\nKa\u017ed\u00fd m\u00e1 pr\u00e1vo vstoupit za rovn\u00fdch podm\u00ednek do ve\u0159ejn\u00fdch slu\u017eeb sv\u00e9 zem\u011b.\nZ\u00e1kladem vl\u00e1dn\u00ed moci budi\u017e v\u016fle lidu; ta mus\u00ed b\u00fdt vyj\u00e1d\u0159ena spr\u00e1vn\u011b prov\u00e1d\u011bn\u00fdmi\nvolbami, kter\u00e9 se maj\u00ed konat v pravideln\u00fdch obdob\u00edch na z\u00e1klad\u011b v\u0161eobecn\u00e9ho a rovn\u00e9ho\nhlasovac\u00edho pr\u00e1va tajn\u00fdm hlasov\u00e1n\u00edm nebo jin\u00fdm rovnocenn\u00fdm postupem, zabezpe\u010duj\u00edc\u00edm\nsvobodu hlasov\u00e1n\u00ed.\n\u010cl\u00e1nek 22\nKa\u017ed\u00fd \u010dlov\u011bk m\u00e1 jako \u010dlen spole\u010dnosti pr\u00e1vo na soci\u00e1ln\u00ed zabezpe\u010den\u00ed a n\u00e1rok na to, aby\nmu byla n\u00e1rodn\u00edm \u00fasil\u00edm i mezin\u00e1rodn\u00ed sou\u010dinnost\u00ed a v souladu s organizac\u00ed a s\nprost\u0159edky p\u0159\u00edslu\u0161n\u00e9ho st\u00e1tu zaji\u0161t\u011bna hospod\u00e1\u0159sk\u00e1, soci\u00e1ln\u00ed a kulturn\u00ed pr\u00e1va, nezbytn\u00e1\nk jeho d\u016fstojnosti a k svobodn\u00e9mu rozvoji jeho osobnosti.\n\u010cl\u00e1nek 23\nKa\u017ed\u00fd m\u00e1 pr\u00e1vo na pr\u00e1ci, na svobodnou volbu zam\u011bstn\u00e1n\u00ed, na spravedliv\u00e9 a uspokojiv\u00e9\npracovn\u00ed podm\u00ednky a na ochranu proti nezam\u011bstnanosti.\nKa\u017ed\u00fd, bez jak\u00e9hokoli rozli\u0161ov\u00e1n\u00ed, m\u00e1 n\u00e1rok na stejn\u00fd plat za stejnou pr\u00e1ci.\nKa\u017ed\u00fd pracuj\u00edc\u00ed m\u00e1 pr\u00e1vo na spravedlivou a uspokojivou odm\u011bnu, kter\u00e1 by zaji\u0161\u0165ovala\njemu sam\u00e9mu a jeho rodin\u011b \u017eivobyt\u00ed odpov\u00eddaj\u00edc\u00ed lidsk\u00e9 d\u016fstojnosti a kter\u00e1 by byla\ndopln\u011bna, kdyby toho bylo t\u0159eba, jin\u00fdmi prost\u0159edky soci\u00e1ln\u00ed ochrany.\nNa ochranu sv\u00fdch z\u00e1jm\u016f m\u00e1 ka\u017ed\u00fd pr\u00e1vo zakl\u00e1dat s jin\u00fdmi odborov\u00e9 organizace a\np\u0159istupovat k nim.\n\u010cl\u00e1nek 24\nKa\u017ed\u00fd m\u00e1 pr\u00e1vo na odpo\u010dinek a na zotaven\u00ed, zejm\u00e9na tak\u00e9 na rozumn\u00e9 vymezen\u00ed pracovn\u00edch\nhodin a na pravidelnou placenou dovolenou.\n\u010cl\u00e1nek 25\nKa\u017ed\u00fd m\u00e1 pr\u00e1vo na takovou \u017eivotn\u00ed \u00farove\u0148, kter\u00e1 by byla s to zajistit jeho zdrav\u00ed a\nblahobyt i zdrav\u00ed a blahobyt jeho rodiny, po\u010d\u00edtaj\u00edc v to zejm\u00e9na v\u00fd\u017eivu, \u0161atstvo, byt a\nl\u00e9ka\u0159skou p\u00e9\u010di, jako\u017e i nezbytn\u00e1 soci\u00e1ln\u00ed opat\u0159en\u00ed; m\u00e1 pr\u00e1vo na zabezpe\u010den\u00ed v\nnezam\u011bstnanosti, v nemoci, p\u0159i nezp\u016fsobilosti k pr\u00e1ci, p\u0159i ovdov\u011bn\u00ed, ve st\u00e1\u0159\u00ed nebo v\nostatn\u00edch p\u0159\u00edpadech ztr\u00e1ty v\u00fdd\u011ble\u010dn\u00fdch mo\u017enost\u00ed, nastal\u00e9 v d\u016fsledku okolnost\u00ed\nnez\u00e1visl\u00fdch na jeho v\u016fli.\nMate\u0159stv\u00ed a d\u011btstv\u00ed maj\u00ed n\u00e1rok na zvl\u00e1\u0161tn\u00ed p\u00e9\u010di a pomoc. V\u0161echny d\u011bti, a\u0165 man\u017eelsk\u00e9 nebo\nneman\u017eelsk\u00e9, po\u017e\u00edvaj\u00ed stejn\u00e9 soci\u00e1ln\u00ed ochrany.\n\u010cl\u00e1nek 26\nKa\u017ed\u00fd m\u00e1 pr\u00e1vo na vzd\u011bl\u00e1n\u00ed. Vzd\u011bl\u00e1n\u00ed nech\u0165 je bezplatn\u00e9, alespo\u0148 v po\u010d\u00e1te\u010dn\u00edch a\nz\u00e1kladn\u00edch stupn\u00edch. Z\u00e1kladn\u00ed vzd\u011bl\u00e1n\u00ed je povinn\u00e9. Technick\u00e9 a odborn\u00e9 vzd\u011bl\u00e1n\u00ed budi\u017e\nv\u0161eobecn\u011b p\u0159\u00edstupn\u00e9 a rovn\u011b\u017e vy\u0161\u0161\u00ed vzd\u011bl\u00e1n\u00ed m\u00e1 b\u00fdt stejn\u011b p\u0159\u00edstupn\u00e9 v\u0161em podle\nschopnost\u00ed.",
            "Image": "fa3af57ddff73a182b079627dd6b6d48"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Vzd\u011bl\u00e1n\u00ed m\u00e1 sm\u011b\u0159ovat k pln\u00e9mu rozvoji lidsk\u00e9 osobnosti a k pos\u00edlen\u00ed \u00facty k lidsk\u00fdm\npr\u00e1v\u016fm a z\u00e1kladn\u00edm svobod\u00e1m. M\u00e1 napom\u00e1hat k vz\u00e1jemn\u00e9mu porozum\u011bn\u00ed, sn\u00e1\u0161enlivosti a\np\u0159\u00e1telstv\u00ed mezi v\u0161emi n\u00e1rody a v\u0161emi skupinami rasov\u00fdmi i n\u00e1bo\u017eensk\u00fdmi, jako\u017e i k\nrozvoji \u010dinnosti Spojen\u00fdch n\u00e1rod\u016f pro zachov\u00e1n\u00ed m\u00edru.\nRodi\u010de maj\u00ed p\u0159ednostn\u00ed pr\u00e1vo volit druh vzd\u011bl\u00e1n\u00ed pro sv\u00e9 d\u011bti.\n\u010cl\u00e1nek 27\nKa\u017ed\u00fd m\u00e1 pr\u00e1vo svobodn\u011b se \u00fa\u010dastnit kulturn\u00edho \u017eivota spole\u010dnosti, \u00fa\u017e\u00edvat plod\u016f um\u011bn\u00ed a\npod\u00edlet se na v\u011bdeck\u00e9m pokroku a jeho v\u00fdt\u011b\u017ec\u00edch.\nKa\u017ed\u00fd m\u00e1 pr\u00e1vo na ochranu mor\u00e1ln\u00edch a materi\u00e1ln\u00edch z\u00e1jm\u016f, kter\u00e9 vypl\u00fdvaj\u00ed z jeho\nv\u011bdeck\u00e9, liter\u00e1rn\u00ed nebo um\u011bleck\u00e9 tvorby.\n\u010cl\u00e1nek 28\nKa\u017ed\u00fd m\u00e1 pr\u00e1vo na to, aby vl\u00e1dl takov\u00fd soci\u00e1ln\u00ed a mezin\u00e1rodn\u00ed \u0159\u00e1d, ve kter\u00e9m by pr\u00e1va a\nsvobody stanoven\u00e9 v t\u00e9to deklaraci byly pln\u011b uplatn\u011bny.\n\u010cl\u00e1nek 29\nKa\u017ed\u00fd m\u00e1 povinnosti v\u016f\u010di spole\u010dnosti, v n\u00ed\u017e jedin\u00e9 m\u016f\u017ee voln\u011b a pln\u011b rozvinout svou\nosobnost.\nKa\u017ed\u00fd je p\u0159i v\u00fdkonu sv\u00fdch pr\u00e1v a svobod podroben jen takov\u00fdm omezen\u00edm, kter\u00e1 stanov\u00ed\nz\u00e1kon v\u00fdhradn\u011b za t\u00edm \u00fa\u010delem, aby bylo zaji\u0161t\u011bno uzn\u00e1v\u00e1n\u00ed a zachov\u00e1v\u00e1n\u00ed pr\u00e1v a svobod\nostatn\u00edch a vyhov\u011bno spravedliv\u00fdm po\u017eadavk\u016fm mor\u00e1lky, ve\u0159ejn\u00e9ho po\u0159\u00e1dku a obecn\u00e9ho blaha\nv demokratick\u00e9 spole\u010dnosti.\nV\u00fdkon t\u011bchto pr\u00e1v a svobod nesm\u00ed b\u00fdt v \u017e\u00e1dn\u00e9m p\u0159\u00edpad\u011b v rozporu s c\u00edli a z\u00e1sadami\nSpojen\u00fdch n\u00e1rod\u016f.\n\u010cl\u00e1nek 30\nNic v t\u00e9to deklaraci nem\u016f\u017ee b\u00fdt vykl\u00e1d\u00e1no, jako by d\u00e1valo kter\u00e9mukoli st\u00e1tu, kter\u00e9koli\nskupin\u011b nebo osob\u011b jak\u00e9koli pr\u00e1vo vyv\u00edjet \u010dinnost nebo dopou\u0161t\u011bt se \u010din\u016f, kter\u00e9 by\nsm\u011b\u0159ovaly k potla\u010den\u00ed n\u011bkter\u00e9ho z pr\u00e1v nebo n\u011bkter\u00e9 ze svobod v t\u00e9to deklaraci\nuveden\u00fdch.",
            "Image": "d0f9ae3af02d1da67fe4335452cea70e"
        }
    }
}
