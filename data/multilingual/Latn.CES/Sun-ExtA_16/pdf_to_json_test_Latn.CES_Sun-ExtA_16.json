{
    "MetaData": {
        "Author": null,
        "Creation_Date": 1581467490,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d914d56b7f51895f61cc4756ebcbecb7",
            "Index": 0,
            "Label": "1",
            "Size": [
                595.0,
                842.0
            ],
            "Text": "VŠEOBECNÁ DEKLARACE LIDSKÝCH PRÁV\nÚvod\nU vědomí toho,\nže uznání přirozené důstojnosti a rovných a nezcizitelných práv členů lidské rodiny je\nzákladem svobody, spravedlnosti a míru ve světě,\nže zneuznání lidských práv a pohrdání jimi vedlo k barbarským činům, urážejícím svědomí\nlidstva, a že vybudování světa, ve kterém lidé, zbavení strachu a nouze, se budou\ntěšiti svobodě projevu a přesvědčení, bylo prohlášeno za nejvyšší cíl lidu,\nže je nutné, aby lidská práva byla chráněna zákonem, nemá-li být člověk donucen\nuchylovat se, když vše ostatní selhalo, k odboji proti tyranii a útlaku,\nže je nutné podporovat rozvoj přátelských vztahu mezi národy,\nže lid Spojených národů zdůraznil v Chartě znovu svou víru v základní lidská práva, v\ndůstojnost a hodnotu lidské osobnosti, v rovná práva mužů i žen a že se rozhodl\npodporovat sociální pokrok a vytvořit lepší životní podmínky ve větší svobodě,\nže členské státy převzaly závazek zajistit ve spolupráci s Organizací spojených národů\nvšeobecné uznávání a zachovávání lidských práv a základních svobod a\nže stejné chápání těchto práv a svobod má nesmírný význam pro dokonalé splnění tohoto\nzávazku,\nValné shromáždění\nvyhlašuje tuto\nVšeobecnou deklaraci lidských práv\njakožto společný cíl pro všechny národy a všechny státy za tím účelem, aby se každý\njednotlivec a každý orgán společnosti, maje tuto deklaraci stále na mysli, snažil\nvyučováním a výchovou rozšířit úctu k těmto právům a svobodám a zajistil postupnými\nopatřeními vnitrostátními i mezinárodními jejich všeobecné a účinné uznávání a\nzachovávání jak mezi lidem členských států samých, tak i mezi lidem území, jež jsou pod\njejich pravomocí.\nČlánek 1\nVšichni lidé rodí se svobodní a sobě rovní co do důstojnosti a práv. Jsou nadáni\nrozumem a svědomím a mají spolu jednat v duchu bratrství.\nČlánek 2\nKaždý má všechna práva a všechny svobody, stanovené touto deklarací, bez jakéhokoli\nrozlišování, zejména podle rasy, barvy, pohlaví, jazyka, náboženství, politického nebo\njiného smýšlení, národnostního nebo sociálního původu, majetku, rodu nebo jiného\npostavení.\nŽádný rozdíl nebude dále činěn z důvodu politického, právního nebo mezinárodního\npostavení země nebo území, k nimž určitá osoba přísluší, ať jde o zemi nebo území\nnezávislé nebo pod poručenstvím, nesamosprávné nebo podrobené jakémukoli jinému omezení"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "3d14f1bb66edd1626d76f137079affb3",
            "Index": 1,
            "Label": "2",
            "Size": [
                595.0,
                842.0
            ],
            "Text": "suverenity.\nČlánek 3\nKaždý má právo na život, svobodu a osobní bezpečnost.\nČlánek 4\nNikdo nesmí být držen v otroctví nebo nevolnictví; všechny formy otroctví a obchodu s\notroky jsou zakázány.\nČlánek 5\nNikdo nesmí být mučen nebo podrobován krutému, nelidskému nebo ponižujícímu zacházení\nnebo trestu.\nČlánek 6\nKaždý má právo na to, aby byla všude uznávána jeho právní osobnost.\nČlánek 7\nVšichni jsou si před zákonem rovni a mají právo na stejnou ochranu zákona bez\njakéhokoli rozlišování. Všichni mají právo na stejnou ochranu proti jakékoli\ndiskriminaci, která porušuje tuto deklaraci, a proti každému podněcování k takové\ndiskriminaci.\nČlánek 8\nKaždý má právo, aby mu příslušné vnitrostátní soudy poskytly účinnou ochranu proti činům\nporušujícím základní práva, která jsou mu přiznána ústavou nebo zákonem.\nČlánek 9\nNikdo nesmí být svévolně zatčen, držen ve vazbě nebo vyhoštěn do vyhnanství.\nČlánek 10\nKaždý má úplně stejné právo, aby byl spravedlivě a veřejně vyslechnut nezávislým a\nnestranným soudem, který rozhoduje buď o jeho právech a povinnostech, nebo o jakémkoli\ntrestním obvinění vzneseném proti němu.\nČlánek 11\nKaždý, kdo je obviněn z trestného činu, považuje se za nevinného, dokud není zákonným\npostupem prokázána jeho vina ve veřejném řízení, v němž mu byly zajištěny veškeré\nmožnosti obhajoby.\nNikdo nesmí být odsouzen pro čin nebo opomenutí, které v době, kdy byly spáchány,\nnebyly trestné podle státního nebo mezinárodního práva. Rovněž nesmí být uložen trest\ntěžší, než jakého bylo lze použít v době, kdy byl trestný čin spáchán.\nČlánek 12\nNikdo nesmí být vystaven svévolnému zasahování do soukromého života, do rodiny, domova\nnebo korespondence, ani útokům na svou čest a pověst. Každý má právo na zákonnou\nochranu proti takovým zásahům nebo útokům."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "915ba72d3d4148e496025074218ba1a1",
            "Index": 2,
            "Label": "3",
            "Size": [
                595.0,
                842.0
            ],
            "Text": "Článek 13\nKaždý má právo volně se pohybovat a svobodně si volit bydliště uvnitř určitého státu.\nKaždý má právo opustit kteroukoli zemi, i svou vlastní, a vrátit se do své země.\nČlánek 14\nKaždý má právo vyhledat si před pronásledováním útočiště v jiných zemích a požívat tam\nazylu.\nToto právo nelze uplatnit v případě stíhání skutečně odůvodněného nepolitickými zločiny\nnebo činy, které jsou v rozporu s cíli a zásadami Spojených národů.\nČlánek 15\nKaždý má právo na státní příslušnost.\nNikdo nesmí být svévolně zbaven své státní příslušnosti ani práva svou státní\npříslušnost změnit.\nČlánek 16\nMuži a ženy, jakmile dosáhnou plnoletosti, mají právo, bez jakéhokoli omezení z důvodů\npříslušnosti rasové, národnostní nebo náboženské, uzavřít sňatek a založit rodinu. Pokud\njde o manželství, mají za jeho trvání i při jeho rozvázání stejná práva.\nSňatky mohou být uzavřeny jen se svobodným a plným souhlasem nastávajících manželů.\nRodina je přirozenou a základní jednotkou společnosti a má nárok na ochranu ze strany\nspolečnosti a státu.\nČlánek 17\nKaždý má právo vlastnit majetek jak sám, tak spolu s jinými.\nNikdo nesmí být svévolně zbaven svého majetku.\nČlánek 18\nKaždý má právo na svobodu myšlení, svědomí a náboženství; toto právo zahrnuje v sobě i\nvolnost změnit své náboženství nebo víru, jakož i svobodu projevovat své náboženství\nnebo víru, sám nebo společně s jinými, ať veřejně nebo soukromě, vyučováním, prováděním\nnáboženských úkonů, bohoslužbou a zachováváním obřadů.\nČlánek 19\nKaždý má právo na svobodu přesvědčení a projevu; toto právo nepřipouští, aby někdo trpěl\nújmu pro své přesvědčení, a zahrnuje právo vyhledávat, přijímat a rozšiřovat informace a\nmyšlenky jakýmikoli prostředky a bez ohledu na hranice.\nČlánek 20\nKaždému je zaručena svoboda pokojného shromažďování a sdružování.\nNikdo nesmí být nucen, aby byl členem nějakého sdružení."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fa3af57ddff73a182b079627dd6b6d48",
            "Index": 3,
            "Label": "4",
            "Size": [
                595.0,
                842.0
            ],
            "Text": "Článek 21\nKaždý má právo, aby se účastnil vlády své země přímo nebo prostřednictvím svobodně\nvolených zástupců.\nKaždý má právo vstoupit za rovných podmínek do veřejných služeb své země.\nZákladem vládní moci budiž vůle lidu; ta musí být vyjádřena správně prováděnými\nvolbami, které se mají konat v pravidelných obdobích na základě všeobecného a rovného\nhlasovacího práva tajným hlasováním nebo jiným rovnocenným postupem, zabezpečujícím\nsvobodu hlasování.\nČlánek 22\nKaždý člověk má jako člen společnosti právo na sociální zabezpečení a nárok na to, aby\nmu byla národním úsilím i mezinárodní součinností a v souladu s organizací a s\nprostředky příslušného státu zajištěna hospodářská, sociální a kulturní práva, nezbytná\nk jeho důstojnosti a k svobodnému rozvoji jeho osobnosti.\nČlánek 23\nKaždý má právo na práci, na svobodnou volbu zaměstnání, na spravedlivé a uspokojivé\npracovní podmínky a na ochranu proti nezaměstnanosti.\nKaždý, bez jakéhokoli rozlišování, má nárok na stejný plat za stejnou práci.\nKaždý pracující má právo na spravedlivou a uspokojivou odměnu, která by zajišťovala\njemu samému a jeho rodině živobytí odpovídající lidské důstojnosti a která by byla\ndoplněna, kdyby toho bylo třeba, jinými prostředky sociální ochrany.\nNa ochranu svých zájmů má každý právo zakládat s jinými odborové organizace a\npřistupovat k nim.\nČlánek 24\nKaždý má právo na odpočinek a na zotavení, zejména také na rozumné vymezení pracovních\nhodin a na pravidelnou placenou dovolenou.\nČlánek 25\nKaždý má právo na takovou životní úroveň, která by byla s to zajistit jeho zdraví a\nblahobyt i zdraví a blahobyt jeho rodiny, počítajíc v to zejména výživu, šatstvo, byt a\nlékařskou péči, jakož i nezbytná sociální opatření; má právo na zabezpečení v\nnezaměstnanosti, v nemoci, při nezpůsobilosti k práci, při ovdovění, ve stáří nebo v\nostatních případech ztráty výdělečných možností, nastalé v důsledku okolností\nnezávislých na jeho vůli.\nMateřství a dětství mají nárok na zvláštní péči a pomoc. Všechny děti, ať manželské nebo\nnemanželské, požívají stejné sociální ochrany.\nČlánek 26\nKaždý má právo na vzdělání. Vzdělání nechť je bezplatné, alespoň v počátečních a\nzákladních stupních. Základní vzdělání je povinné. Technické a odborné vzdělání budiž\nvšeobecně přístupné a rovněž vyšší vzdělání má být stejně přístupné všem podle\nschopností."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d0f9ae3af02d1da67fe4335452cea70e",
            "Index": 4,
            "Label": "5",
            "Size": [
                595.0,
                842.0
            ],
            "Text": "Vzdělání má směřovat k plnému rozvoji lidské osobnosti a k posílení úcty k lidským\nprávům a základním svobodám. Má napomáhat k vzájemnému porozumění, snášenlivosti a\npřátelství mezi všemi národy a všemi skupinami rasovými i náboženskými, jakož i k\nrozvoji činnosti Spojených národů pro zachování míru.\nRodiče mají přednostní právo volit druh vzdělání pro své děti.\nČlánek 27\nKaždý má právo svobodně se účastnit kulturního života společnosti, úžívat plodů umění a\npodílet se na vědeckém pokroku a jeho výtěžcích.\nKaždý má právo na ochranu morálních a materiálních zájmů, které vyplývají z jeho\nvědecké, literární nebo umělecké tvorby.\nČlánek 28\nKaždý má právo na to, aby vládl takový sociální a mezinárodní řád, ve kterém by práva a\nsvobody stanovené v této deklaraci byly plně uplatněny.\nČlánek 29\nKaždý má povinnosti vůči společnosti, v níž jediné může volně a plně rozvinout svou\nosobnost.\nKaždý je při výkonu svých práv a svobod podroben jen takovým omezením, která stanoví\nzákon výhradně za tím účelem, aby bylo zajištěno uznávání a zachovávání práv a svobod\nostatních a vyhověno spravedlivým požadavkům morálky, veřejného pořádku a obecného blaha\nv demokratické společnosti.\nVýkon těchto práv a svobod nesmí být v žádném případě v rozporu s cíli a zásadami\nSpojených národů.\nČlánek 30\nNic v této deklaraci nemůže být vykládáno, jako by dávalo kterémukoli státu, kterékoli\nskupině nebo osobě jakékoli právo vyvíjet činnost nebo dopouštět se činů, které by\nsměřovaly k potlačení některého z práv nebo některé ze svobod v této deklaraci\nuvedených."
        }
    }
}
