{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467343,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "VŠEOBECNÁ DEKLARACE LIDSKÝCH PRÁV\nÚvod\nU vědomí toho,\nže uznání přirozené důstojnosti a rovných a nezcizitelných práv členů lidské rodiny je základem svobody,\nspravedlnosti a míru ve světě,\nže zneuznání lidských práv a pohrdání jimi vedlo k barbarským činům, urážejícím svědomí lidstva, a že\nvybudování světa, ve kterém lidé, zbavení strachu a nouze, se budou těšiti svobodě projevu a přesvědčení,\nbylo prohlášeno za nejvyšší cíl lidu,\nže je nutné, aby lidská práva byla chráněna zákonem, nemá-li být člověk donucen uchylovat se, když vše\nostatní selhalo, k odboji proti tyranii a útlaku,\nže je nutné podporovat rozvoj přátelských vztahu mezi národy,\nže lid Spojených národů zdůraznil v Chartě znovu svou víru v základní lidská práva, v důstojnost a hodnotu\nlidské osobnosti, v rovná práva mužů i žen a že se rozhodl podporovat sociální pokrok a vytvořit lepší\nživotní podmínky ve větší svobodě,\nže členské státy převzaly závazek zajistit ve spolupráci s Organizací spojených národů všeobecné uznávání\na zachovávání lidských práv a základních svobod a\nže stejné chápání těchto práv a svobod má nesmírný význam pro dokonalé splnění tohoto závazku,\nValné shromáždění\nvyhlašuje tuto",
            "Image": "641a901ecb2752baf1beabf217edce6b"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Všeobecnou deklaraci lidských práv\njakožto společný cíl pro všechny národy a všechny státy za tím účelem, aby se každý jednotlivec a každý\norgán společnosti, maje tuto deklaraci stále na mysli, snažil vyučováním a výchovou rozšířit úctu k těmto\nprávům a svobodám a zajistil postupnými opatřeními vnitrostátními i mezinárodními jejich všeobecné a\núčinné uznávání a zachovávání jak mezi lidem členských států samých, tak i mezi lidem území, jež jsou pod\njejich pravomocí.\nČlánek 1\nVšichni lidé rodí se svobodní a sobě rovní co do důstojnosti a práv. Jsou nadáni rozumem a svědomím a\nmají spolu jednat v duchu bratrství.\nČlánek 2\nKaždý má všechna práva a všechny svobody, stanovené touto deklarací, bez jakéhokoli rozlišování,\nzejména podle rasy, barvy, pohlaví, jazyka, náboženství, politického nebo jiného smýšlení, národnostního\nnebo sociálního původu, majetku, rodu nebo jiného postavení.\nŽádný rozdíl nebude dále činěn z důvodu politického, právního nebo mezinárodního postavení země nebo\núzemí, k nimž určitá osoba přísluší, ať jde o zemi nebo území nezávislé nebo pod poručenstvím,\nnesamosprávné nebo podrobené jakémukoli jinému omezení suverenity.\nČlánek 3\nKaždý má právo na život, svobodu a osobní bezpečnost.\nČlánek 4\nNikdo nesmí být držen v otroctví nebo nevolnictví; všechny formy otroctví a obchodu s otroky jsou",
            "Image": "189e152729bbd80a71e57c9774c476c0"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "zakázány.\nČlánek 5\nNikdo nesmí být mučen nebo podrobován krutému, nelidskému nebo ponižujícímu zacházení nebo trestu.\nČlánek 6\nKaždý má právo na to, aby byla všude uznávána jeho právní osobnost.\nČlánek 7\nVšichni jsou si před zákonem rovni a mají právo na stejnou ochranu zákona bez jakéhokoli rozlišování.\nVšichni mají právo na stejnou ochranu proti jakékoli diskriminaci, která porušuje tuto deklaraci, a proti\nkaždému podněcování k takové diskriminaci.\nČlánek 8\nKaždý má právo, aby mu příslušné vnitrostátní soudy poskytly účinnou ochranu proti činům porušujícím\nzákladní práva, která jsou mu přiznána ústavou nebo zákonem.\nČlánek 9\nNikdo nesmí být svévolně zatčen, držen ve vazbě nebo vyhoštěn do vyhnanství.\nČlánek 10\nKaždý má úplně stejné právo, aby byl spravedlivě a veřejně vyslechnut nezávislým a nestranným soudem,\nkterý rozhoduje buď o jeho právech a povinnostech, nebo o jakémkoli trestním obvinění vzneseném proti\nněmu.\nČlánek 11",
            "Image": "5f516e5e8aa5fbf3b5c7195505f761c3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Každý, kdo je obviněn z trestného činu, považuje se za nevinného, dokud není zákonným postupem\nprokázána jeho vina ve veřejném řízení, v němž mu byly zajištěny veškeré možnosti obhajoby.\nNikdo nesmí být odsouzen pro čin nebo opomenutí, které v době, kdy byly spáchány, nebyly trestné podle\nstátního nebo mezinárodního práva. Rovněž nesmí být uložen trest těžší, než jakého bylo lze použít v\ndobě, kdy byl trestný čin spáchán.\nČlánek 12\nNikdo nesmí být vystaven svévolnému zasahování do soukromého života, do rodiny, domova nebo\nkorespondence, ani útokům na svou čest a pověst. Každý má právo na zákonnou ochranu proti takovým\nzásahům nebo útokům.\nČlánek 13\nKaždý má právo volně se pohybovat a svobodně si volit bydliště uvnitř určitého státu.\nKaždý má právo opustit kteroukoli zemi, i svou vlastní, a vrátit se do své země.\nČlánek 14\nKaždý má právo vyhledat si před pronásledováním útočiště v jiných zemích a požívat tam azylu.\nToto právo nelze uplatnit v případě stíhání skutečně odůvodněného nepolitickými zločiny nebo činy, které\njsou v rozporu s cíli a zásadami Spojených národů.\nČlánek 15\nKaždý má právo na státní příslušnost.\nNikdo nesmí být svévolně zbaven své státní příslušnosti ani práva svou státní příslušnost změnit.",
            "Image": "a052126cf76387d137baa8f0743982fd"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Článek 16\nMuži a ženy, jakmile dosáhnou plnoletosti, mají právo, bez jakéhokoli omezení z důvodů příslušnosti\nrasové, národnostní nebo náboženské, uzavřít sňatek a založit rodinu. Pokud jde o manželství, mají za jeho\ntrvání i při jeho rozvázání stejná práva.\nSňatky mohou být uzavřeny jen se svobodným a plným souhlasem nastávajících manželů.\nRodina je přirozenou a základní jednotkou společnosti a má nárok na ochranu ze strany společnosti a státu.\nČlánek 17\nKaždý má právo vlastnit majetek jak sám, tak spolu s jinými.\nNikdo nesmí být svévolně zbaven svého majetku.\nČlánek 18\nKaždý má právo na svobodu myšlení, svědomí a náboženství; toto právo zahrnuje v sobě i volnost změnit\nsvé náboženství nebo víru, jakož i svobodu projevovat své náboženství nebo víru, sám nebo společně s\njinými, ať veřejně nebo soukromě, vyučováním, prováděním náboženských úkonů, bohoslužbou a\nzachováváním obřadů.\nČlánek 19\nKaždý má právo na svobodu přesvědčení a projevu; toto právo nepřipouští, aby někdo trpěl újmu pro své\npřesvědčení, a zahrnuje právo vyhledávat, přijímat a rozšiřovat informace a myšlenky jakýmikoli\nprostředky a bez ohledu na hranice.\nČlánek 20\nKaždému je zaručena svoboda pokojného shromažďování a sdružování.",
            "Image": "e08d288c045415f0728544ae24d81db5"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Nikdo nesmí být nucen, aby byl členem nějakého sdružení.\nČlánek 21\nKaždý má právo, aby se účastnil vlády své země přímo nebo prostřednictvím svobodně volených zástupců.\nKaždý má právo vstoupit za rovných podmínek do veřejných služeb své země.\nZákladem vládní moci budiž vůle lidu; ta musí být vyjádřena správně prováděnými volbami, které se mají\nkonat v pravidelných obdobích na základě všeobecného a rovného hlasovacího práva tajným hlasováním\nnebo jiným rovnocenným postupem, zabezpečujícím svobodu hlasování.\nČlánek 22\nKaždý člověk má jako člen společnosti právo na sociální zabezpečení a nárok na to, aby mu byla národním\núsilím i mezinárodní součinností a v souladu s organizací a s prostředky příslušného státu zajištěna\nhospodářská, sociální a kulturní práva, nezbytná k jeho důstojnosti a k svobodnému rozvoji jeho osobnosti.\nČlánek 23\nKaždý má právo na práci, na svobodnou volbu zaměstnání, na spravedlivé a uspokojivé pracovní podmínky\na na ochranu proti nezaměstnanosti.\nKaždý, bez jakéhokoli rozlišování, má nárok na stejný plat za stejnou práci.\nKaždý pracující má právo na spravedlivou a uspokojivou odměnu, která by zajišťovala jemu samému a jeho\nrodině živobytí odpovídající lidské důstojnosti a která by byla doplněna, kdyby toho bylo třeba, jinými\nprostředky sociální ochrany.\nNa ochranu svých zájmů má každý právo zakládat s jinými odborové organizace a přistupovat k nim.\nČlánek 24",
            "Image": "313a9c0642f4c8ef0ee628337a3f07e0"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Každý má právo na odpočinek a na zotavení, zejména také na rozumné vymezení pracovních hodin a na\npravidelnou placenou dovolenou.\nČlánek 25\nKaždý má právo na takovou životní úroveň, která by byla s to zajistit jeho zdraví a blahobyt i zdraví a\nblahobyt jeho rodiny, počítajíc v to zejména výživu, šatstvo, byt a lékařskou péči, jakož i nezbytná sociální\nopatření; má právo na zabezpečení v nezaměstnanosti, v nemoci, při nezpůsobilosti k práci, při ovdovění,\nve stáří nebo v ostatních případech ztráty výdělečných možností, nastalé v důsledku okolností nezávislých\nna jeho vůli.\nMateřství a dětství mají nárok na zvláštní péči a pomoc. Všechny děti, ať manželské nebo nemanželské,\npožívají stejné sociální ochrany.\nČlánek 26\nKaždý má právo na vzdělání. Vzdělání nechť je bezplatné, alespoň v počátečních a základních stupních.\nZákladní vzdělání je povinné. Technické a odborné vzdělání budiž všeobecně přístupné a rovněž vyšší\nvzdělání má být stejně přístupné všem podle schopností.\nVzdělání má směřovat k plnému rozvoji lidské osobnosti a k posílení úcty k lidským právům a základním\nsvobodám. Má napomáhat k vzájemnému porozumění, snášenlivosti a přátelství mezi všemi národy a\nvšemi skupinami rasovými i náboženskými, jakož i k rozvoji činnosti Spojených národů pro zachování\nmíru.\nRodiče mají přednostní právo volit druh vzdělání pro své děti.\nČlánek 27\nKaždý má právo svobodně se účastnit kulturního života společnosti, úžívat plodů umění a podílet se na",
            "Image": "ea4adcbfc5b22602328d27d81315eebd"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "vědeckém pokroku a jeho výtěžcích.\nKaždý má právo na ochranu morálních a materiálních zájmů, které vyplývají z jeho vědecké, literární nebo\numělecké tvorby.\nČlánek 28\nKaždý má právo na to, aby vládl takový sociální a mezinárodní řád, ve kterém by práva a svobody stanovené\nv této deklaraci byly plně uplatněny.\nČlánek 29\nKaždý má povinnosti vůči společnosti, v níž jediné může volně a plně rozvinout svou osobnost.\nKaždý je při výkonu svých práv a svobod podroben jen takovým omezením, která stanoví zákon výhradně\nza tím účelem, aby bylo zajištěno uznávání a zachovávání práv a svobod ostatních a vyhověno\nspravedlivým požadavkům morálky, veřejného pořádku a obecného blaha v demokratické společnosti.\nVýkon těchto práv a svobod nesmí být v žádném případě v rozporu s cíli a zásadami Spojených národů.\nČlánek 30\nNic v této deklaraci nemůže být vykládáno, jako by dávalo kterémukoli státu, kterékoli skupině nebo osobě\njakékoli právo vyvíjet činnost nebo dopouštět se činů, které by směřovaly k potlačení některého z práv\nnebo některé ze svobod v této deklaraci uvedených.",
            "Image": "fc209e911556b0d136777b23007ee828"
        }
    }
}
