{
    "MetaData": {
        "Author": null,
        "Creation_Date": 1581467477,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "65b18d77e4cce45cad82a0607abc83f8",
            "Index": 0,
            "Label": "1",
            "Size": [
                595.0,
                842.0
            ],
            "Text": "VŠEOBECNÁ DEKLARACE LIDSKÝCH PRÁV\nÚvod\nU vědomí toho,\nže uznání přirozené důstojnosti a rovných a nezcizitelných práv členů lidské rodiny je základem svobody,\nspravedlnosti a míru ve světě,\nže zneuznání lidských práv a pohrdání jimi vedlo k barbarským činům, urážejícím svědomí lidstva, a že vybudování\nsvěta, ve kterém lidé, zbavení strachu a nouze, se budou těšiti svobodě projevu a přesvědčení, bylo prohlášeno za\nnejvyšší cíl lidu,\nže je nutné, aby lidská práva byla chráněna zákonem, nemá-li být člověk donucen uchylovat se, když vše ostatní\nselhalo, k odboji proti tyranii a útlaku,\nže je nutné podporovat rozvoj přátelských vztahu mezi národy,\nže lid Spojených národů zdůraznil v Chartě znovu svou víru v základní lidská práva, v důstojnost a hodnotu lidské\nosobnosti, v rovná práva mužů i žen a že se rozhodl podporovat sociální pokrok a vytvořit lepší životní podmínky ve\nvětší svobodě,\nže členské státy převzaly závazek zajistit ve spolupráci s Organizací spojených národů všeobecné uznávání a\nzachovávání lidských práv a základních svobod a\nže stejné chápání těchto práv a svobod má nesmírný význam pro dokonalé splnění tohoto závazku,\nValné shromáždění\nvyhlašuje tuto\nVšeobecnou deklaraci lidských práv\njakožto společný cíl pro všechny národy a všechny státy za tím účelem, aby se každý jednotlivec a každý orgán\nspolečnosti, maje tuto deklaraci stále na mysli, snažil vyučováním a výchovou rozšířit úctu k těmto právům a\nsvobodám a zajistil postupnými opatřeními vnitrostátními i mezinárodními jejich všeobecné a účinné uznávání a\nzachovávání jak mezi lidem členských států samých, tak i mezi lidem území, jež jsou pod jejich pravomocí.\nČlánek 1\nVšichni lidé rodí se svobodní a sobě rovní co do důstojnosti a práv. Jsou nadáni rozumem a svědomím a mají spolu\njednat v duchu bratrství.\nČlánek 2\nKaždý má všechna práva a všechny svobody, stanovené touto deklarací, bez jakéhokoli rozlišování, zejména podle\nrasy, barvy, pohlaví, jazyka, náboženství, politického nebo jiného smýšlení, národnostního nebo sociálního původu,\nmajetku, rodu nebo jiného postavení.\nŽádný rozdíl nebude dále činěn z důvodu politického, právního nebo mezinárodního postavení země nebo území, k nimž\nurčitá osoba přísluší, ať jde o zemi nebo území nezávislé nebo pod poručenstvím, nesamosprávné nebo podrobené\njakémukoli jinému omezení suverenity.\nČlánek 3\nKaždý má právo na život, svobodu a osobní bezpečnost.\nČlánek 4\nNikdo nesmí být držen v otroctví nebo nevolnictví; všechny formy otroctví a obchodu s otroky jsou zakázány.\nČlánek 5\nNikdo nesmí být mučen nebo podrobován krutému, nelidskému nebo ponižujícímu zacházení nebo trestu.\nČlánek 6\nKaždý má právo na to, aby byla všude uznávána jeho právní osobnost.\nČlánek 7\nVšichni jsou si před zákonem rovni a mají právo na stejnou ochranu zákona bez jakéhokoli rozlišování. Všichni mají\nprávo na stejnou ochranu proti jakékoli diskriminaci, která porušuje tuto deklaraci, a proti každému podněcování k\ntakové diskriminaci.\nČlánek 8\nKaždý má právo, aby mu příslušné vnitrostátní soudy poskytly účinnou ochranu proti činům porušujícím základní\npráva, která jsou mu přiznána ústavou nebo zákonem.\nČlánek 9"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "e3e5a1b94ac3ac419063806ca6ee25a3",
            "Index": 1,
            "Label": "2",
            "Size": [
                595.0,
                842.0
            ],
            "Text": "Nikdo nesmí být svévolně zatčen, držen ve vazbě nebo vyhoštěn do vyhnanství.\nČlánek 10\nKaždý má úplně stejné právo, aby byl spravedlivě a veřejně vyslechnut nezávislým a nestranným soudem, který\nrozhoduje buď o jeho právech a povinnostech, nebo o jakémkoli trestním obvinění vzneseném proti němu.\nČlánek 11\nKaždý, kdo je obviněn z trestného činu, považuje se za nevinného, dokud není zákonným postupem prokázána jeho vina\nve veřejném řízení, v němž mu byly zajištěny veškeré možnosti obhajoby.\nNikdo nesmí být odsouzen pro čin nebo opomenutí, které v době, kdy byly spáchány, nebyly trestné podle státního\nnebo mezinárodního práva. Rovněž nesmí být uložen trest těžší, než jakého bylo lze použít v době, kdy byl trestný\nčin spáchán.\nČlánek 12\nNikdo nesmí být vystaven svévolnému zasahování do soukromého života, do rodiny, domova nebo korespondence, ani\nútokům na svou čest a pověst. Každý má právo na zákonnou ochranu proti takovým zásahům nebo útokům.\nČlánek 13\nKaždý má právo volně se pohybovat a svobodně si volit bydliště uvnitř určitého státu.\nKaždý má právo opustit kteroukoli zemi, i svou vlastní, a vrátit se do své země.\nČlánek 14\nKaždý má právo vyhledat si před pronásledováním útočiště v jiných zemích a požívat tam azylu.\nToto právo nelze uplatnit v případě stíhání skutečně odůvodněného nepolitickými zločiny nebo činy, které jsou v\nrozporu s cíli a zásadami Spojených národů.\nČlánek 15\nKaždý má právo na státní příslušnost.\nNikdo nesmí být svévolně zbaven své státní příslušnosti ani práva svou státní příslušnost změnit.\nČlánek 16\nMuži a ženy, jakmile dosáhnou plnoletosti, mají právo, bez jakéhokoli omezení z důvodů příslušnosti rasové,\nnárodnostní nebo náboženské, uzavřít sňatek a založit rodinu. Pokud jde o manželství, mají za jeho trvání i při\njeho rozvázání stejná práva.\nSňatky mohou být uzavřeny jen se svobodným a plným souhlasem nastávajících manželů.\nRodina je přirozenou a základní jednotkou společnosti a má nárok na ochranu ze strany společnosti a státu.\nČlánek 17\nKaždý má právo vlastnit majetek jak sám, tak spolu s jinými.\nNikdo nesmí být svévolně zbaven svého majetku.\nČlánek 18\nKaždý má právo na svobodu myšlení, svědomí a náboženství; toto právo zahrnuje v sobě i volnost změnit své\nnáboženství nebo víru, jakož i svobodu projevovat své náboženství nebo víru, sám nebo společně s jinými, ať veřejně\nnebo soukromě, vyučováním, prováděním náboženských úkonů, bohoslužbou a zachováváním obřadů.\nČlánek 19\nKaždý má právo na svobodu přesvědčení a projevu; toto právo nepřipouští, aby někdo trpěl újmu pro své přesvědčení, a\nzahrnuje právo vyhledávat, přijímat a rozšiřovat informace a myšlenky jakýmikoli prostředky a bez ohledu na\nhranice.\nČlánek 20\nKaždému je zaručena svoboda pokojného shromažďování a sdružování.\nNikdo nesmí být nucen, aby byl členem nějakého sdružení.\nČlánek 21\nKaždý má právo, aby se účastnil vlády své země přímo nebo prostřednictvím svobodně volených zástupců.\nKaždý má právo vstoupit za rovných podmínek do veřejných služeb své země.\nZákladem vládní moci budiž vůle lidu; ta musí být vyjádřena správně prováděnými volbami, které se mají konat v\npravidelných obdobích na základě všeobecného a rovného hlasovacího práva tajným hlasováním nebo jiným rovnocenným"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "854b55111ce58d5dc6a7f0025c664c23",
            "Index": 2,
            "Label": "3",
            "Size": [
                595.0,
                842.0
            ],
            "Text": "postupem, zabezpečujícím svobodu hlasování.\nČlánek 22\nKaždý člověk má jako člen společnosti právo na sociální zabezpečení a nárok na to, aby mu byla národním úsilím i\nmezinárodní součinností a v souladu s organizací a s prostředky příslušného státu zajištěna hospodářská, sociální a\nkulturní práva, nezbytná k jeho důstojnosti a k svobodnému rozvoji jeho osobnosti.\nČlánek 23\nKaždý má právo na práci, na svobodnou volbu zaměstnání, na spravedlivé a uspokojivé pracovní podmínky a na ochranu\nproti nezaměstnanosti.\nKaždý, bez jakéhokoli rozlišování, má nárok na stejný plat za stejnou práci.\nKaždý pracující má právo na spravedlivou a uspokojivou odměnu, která by zajišťovala jemu samému a jeho rodině\nživobytí odpovídající lidské důstojnosti a která by byla doplněna, kdyby toho bylo třeba, jinými prostředky\nsociální ochrany.\nNa ochranu svých zájmů má každý právo zakládat s jinými odborové organizace a přistupovat k nim.\nČlánek 24\nKaždý má právo na odpočinek a na zotavení, zejména také na rozumné vymezení pracovních hodin a na pravidelnou\nplacenou dovolenou.\nČlánek 25\nKaždý má právo na takovou životní úroveň, která by byla s to zajistit jeho zdraví a blahobyt i zdraví a blahobyt\njeho rodiny, počítajíc v to zejména výživu, šatstvo, byt a lékařskou péči, jakož i nezbytná sociální opatření; má\nprávo na zabezpečení v nezaměstnanosti, v nemoci, při nezpůsobilosti k práci, při ovdovění, ve stáří nebo v\nostatních případech ztráty výdělečných možností, nastalé v důsledku okolností nezávislých na jeho vůli.\nMateřství a dětství mají nárok na zvláštní péči a pomoc. Všechny děti, ať manželské nebo nemanželské, požívají\nstejné sociální ochrany.\nČlánek 26\nKaždý má právo na vzdělání. Vzdělání nechť je bezplatné, alespoň v počátečních a základních stupních. Základní\nvzdělání je povinné. Technické a odborné vzdělání budiž všeobecně přístupné a rovněž vyšší vzdělání má být stejně\npřístupné všem podle schopností.\nVzdělání má směřovat k plnému rozvoji lidské osobnosti a k posílení úcty k lidským právům a základním svobodám. Má\nnapomáhat k vzájemnému porozumění, snášenlivosti a přátelství mezi všemi národy a všemi skupinami rasovými i\nnáboženskými, jakož i k rozvoji činnosti Spojených národů pro zachování míru.\nRodiče mají přednostní právo volit druh vzdělání pro své děti.\nČlánek 27\nKaždý má právo svobodně se účastnit kulturního života společnosti, úžívat plodů umění a podílet se na vědeckém\npokroku a jeho výtěžcích.\nKaždý má právo na ochranu morálních a materiálních zájmů, které vyplývají z jeho vědecké, literární nebo umělecké\ntvorby.\nČlánek 28\nKaždý má právo na to, aby vládl takový sociální a mezinárodní řád, ve kterém by práva a svobody stanovené v této\ndeklaraci byly plně uplatněny.\nČlánek 29\nKaždý má povinnosti vůči společnosti, v níž jediné může volně a plně rozvinout svou osobnost.\nKaždý je při výkonu svých práv a svobod podroben jen takovým omezením, která stanoví zákon výhradně za tím účelem,\naby bylo zajištěno uznávání a zachovávání práv a svobod ostatních a vyhověno spravedlivým požadavkům morálky,\nveřejného pořádku a obecného blaha v demokratické společnosti.\nVýkon těchto práv a svobod nesmí být v žádném případě v rozporu s cíli a zásadami Spojených národů.\nČlánek 30\nNic v této deklaraci nemůže být vykládáno, jako by dávalo kterémukoli státu, kterékoli skupině nebo osobě jakékoli\nprávo vyvíjet činnost nebo dopouštět se činů, které by směřovaly k potlačení některého z práv nebo některé ze\nsvobod v této deklaraci uvedených."
        }
    }
}
