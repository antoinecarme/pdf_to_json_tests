{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470927,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Noong Disyembre 10, 1948, ang Pangkalahatang Kapulungan ng mga Bansang Nagkakaisa ay nagsagawa\nat nagpahayag ng Pandaigdig na Pahayag ng mga Karapatan ng Tao. Ang buong nilalaman noon ay\nmababasa sa mga susunod na pahina. Kasunod ng makasaysayang gawaing ito, ang Kapulungan ay\nnanawagan sa lahat ng mga kagawad ng bansa upang ilathala ang nilalaman ng Pahayag at \"upang\nito'y palaganapin, itanghal, basahin, at talakayin lalung-lalo na sa mga paaralan at iba pang\ninstitusyong edukasyonal, nang walang pagtatangi batay sa kalagayang pulitikal ng mga bansa o\nmga teritoryo.\" Pangwakas na Textong May Pahintulot na salin sa Pilipino ng Katipunan ng Bagong\nPilipina. Ipinaabot ng Punong Pangkaalaman ng mga Bansang Nagkakaisa para sa Pilipinas ang\ntaus-pusong pasasalamat sa Law Center ng Pamantasan ng Pilipinas na unang naglimbag ng pahayag\nna ito na salin sa Pilipino. Ipinalimbag ng Punong Pangkaalaman ng mga Bansang Nagkakaisa para\nsa Pilipinas at ng Kagawaran ng Kabatirang Pangmadla ng mga Bansang Nagkakaisa.\nPANDAIGDIG NA PAGPAPAHAYAG NG MGA KARAPATAN NG TAO\nPANIMULA\nSapagkat ang pagkilala sa katutubong karangalan at sa pantay at di-maikakait na mga karapatan\nng lahat ng nabibilang sa angkan ng tao ay siyang saligan ng kalayaan, katarungan at kapayapaan\nsa daigdig.\nSapagkat ang pagwawalang-bahala at paglalapastangan sa mga karapatan ng tao ay nagbunga ng mga\ngawang di-makatao na humamak sa budhi ng sangkatauhan, at ang pagdatal ng isang daigdig na ang\nmga tao ay magtatamasa ng kalayaan sa pagsasalita at ng kaligtasan sa pangamba at pagdaralita\nay ipinahayag na pinakamataas na mithiin ng mga karaniwang tao.\nSapagkat mahalaga, kung ang tao ay di-pipiliting manghawakan bilang huling magagawa, sa\npaghihimagsik laban sa paniniil at pang-aapi, na ang mga karapatan ng tao'y mapangalagaan sa\npamamagitan ng paghahari ng batas.\nSapagkat mahalagang itaguyod ang pagpapaunlad ng mabuting pagsasamahan ng mga bansa.\nSapagkat ang mga mamamayan ng Mga Bansang Nagkakaisa ay nagpatibay sa Karta ng kanilang\npananalig sa mga Saligang karapatan ng tao, sa karangalan at kahalagahan ng pagkatao at sa\npantay na mga karapatan ng mga lalaki at babae at nagpapasiyang itaguyod ang kaunlarang\npanlipunan at lalong mabubuting pamantayan ng buhay sa lalong malaking kalayaan.\nSapagkat ang mga Kasaping Estado ay nangako sa kanilang sarili na tamuhin sa pakikipagtulungan\nsa mga Bansang Nagkakaisa, ang pagtataguyod ng pandaigdig na paggalang at pagtalima sa mga\nkarapatan ng tao at mga saligang kalayaan.\nSapagkat lubhang mahalaga ang pagkakaunawa ng lahat sa mga karapatan at kalayaang ito at\nlubhang mahalaga sa ganap na pagsasakatuparan ng mga pangakong ito.\nNgayon, Samakatuwid,\nAng Pangkalahatang Kapulungan\nay nagpapahayag ng\nPandaigdig na Pagpapahayag na ito\nng mga Karapatan ng Tao\nbilang pangkalahatang pamantayang maisasagawa para sa lahat ng tao at bansa, sa layuning ang\nbawat tao at bawat galamay ng lipunan, na laging nasa isip ang Pahayag na ito, ay magsikap sa\npamamagitan ng pagtuturo at edukasyon na maitaguyod ang paggalang sa mga karapatan at kalayaang\nito at sa pamamagitan ng mga hakbang na pagsulong na pambansa at pandaigdig, ay makamtan ang\npangkalahatan at mabisang pagkilala at pagtalima sa mga ito, maging ng mga mamamayan ng mga\nKasaping Estado at ng mga mamamayan ng mga teritoryo na nasa ilalim ng kanilang nasasakupan.\nArtikulo 1\nAng lahat ng tao'y isinilang na malaya at pantay-pantay sa karangalan at mga karapatan. Sila'y\npinagkalooban ng katwiran at budhi at dapat magpalagayan ang isa't isa sa diwa ng\npagkakapatiran.\nArtikulo 2\nAng bawat tao'y karapat-dapat sa lahat ng karapatan at kalayaang nakalahad sa Pahayag na ito,\nnang walang ano mang uri ng pagtatangi, gaya ng lahi, kulay, kasarian, wika, relihiyon, kuro-\nkurong pampulitika o iba pa, pinagmulang bansa o lipunan, ari-arian, kapanganakan o iba pang\nkatayuan.\nBukod dito, walang pagtatanging gagawin batay sa katayuang pampulitika, hurisdiksiyunal o",
            "Image": "b64a891001e1b64ebf2ccab37b98cb44"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "pandaigdig na kalagayan ng bansa o teritoryong kinabibilangan ng isang tao, maging ito ay\nnagsasarili, itinitiwala, di-nakapamamahala sa sarili o nasa ilalim ng ano mang katakdaan ng\nsoberanya.\nArtikulo 3\nAng bawat tao'y may karapatan sa buhay, kalayaan at kapanatagan ng sarili.\nArtikulo 4\nWalang sino mang aalipinin o bubusabusin; ipagbabawal ang ano mang anyo ng pang-aalipin at ang\npangangalakal ng alipin.\nArtikulo 5\nWalang sino mang pahihirapan o lalapatan ng malupit,di-makatao o nakalalait na pakikitungo sa\nparusa.\nArtikulo 6\nAng bawat tao'y may karapatang kilalanin saan mang dako bilang isang tao sa harap ng batas.\nArtikulo 7\nAng lahat ay pantay-pantay sa harap ng batas at may karapatan sa walang pagtatangi ng\npangangalaga ng batas. Ang lahat ay may karapatan sa pantay na pangangalaga laban sa ano mang\npagtatangi-tanging nalalabag sa Pahayag na ito at laban sa ano mang pagbubuyo sa gayong\npagtatangi-tangi.\nArtikulo 8\nAng bawat tao'y may karapatan sa mabisang lunas ng karampatang mga hukumang pambansa tungkol sa\nmga gawang lumalabag sa pangunahing mga karapatan na ipinagkaloob sa kanya ng saligang batas o\nng batas.\nArtikulo 9\nWalang sino mang ipaiilalim sa di-makatwirang pagdakip, pagpigil o pagpapatapon.\nArtikulo 10\nAng bawat tao'y may karapatan sa ganap na pagkakapantay-pantay, sa isang makatarungan at hayag\nna paglilitis ng isang hukumang malaya at walang kinikilingan, sa pagpapasiya ng kanyang mga\nkarapatan at panangutan at sa ano mang paratang na kriminal laban sa kanya.\nArtikulo 11\nAng bawat taong pinararatangan ng pagkakasalang pinarurusahan ay may karapatang ituring na\nwalang-sala hanggang di-napatutunayang nagkasala alinsunod sa batas sa isang hayag na\npaglilitis na ipinagkaroon niya ng lahat ng garantiyang kailangan sa kanyang pagtatanggol.\nWalang taong ituturing na nagkasala ng pagkakasalang pinarurusahan dahil sa ano mang gawa o\npagkukulang na hindi isang pagkakasalang pinarurusahan, sa ilalim ng batas pambansa o\npandaigdig, noong panahong ginawa iyon. Hindi rin ipapataw ang parusang lalong mabigat kaysa\nnararapat nang panahong magawa ang pagkakasalang pinarurusahan.\nArtikulo 12\nWalang taong isasailalim sa di-makatwirang panghihimasok sa kanyang pananhimik, pamilya,\ntahanan o pakikipagsulatang ni sa tuligsa sa kanyang karangalan at mabuting pangalan. Ang bawat\ntao'y may karapatan sa pangangalaga ng batas laban sa gayong mga panghihimasok o tuligsa.\nArtikulo 13\nAng bawat tao'y may karapatan sa kalayaan ng pagkilos at paninirahan sa loob ng mga hanggahan\nng bawat estado.\nAng bawat tao'y may karapatang umalis sa alin mang bansa, pati na sa kanyang sarili, at bumalik\nsa kanyang bansa.\nArtikulo 14\nAng bawat tao'y may karapatang humanap at magtamasa sa ibang bansa ng pagpapakupkop laban sa\npag-uusig.\nAng karapatang ito'y hindi mahihingi sa mga pag-uusig na tunay na nagbubuhat sa mga",
            "Image": "eeb754dc71f7e19c6f36d5cc537f1b5e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "pagkakasalang di-pampulitika o sa mga gawang nasasalungat sa mga layunin at simulain ng mga\nBansang Nagkakaisa.\nArtikulo 15\nAng bawat tao'y may karapatan sa isang pagkamamamayan.\nWalang sino mang aalisan ng kanyang pagkamamamayan ng walang katwiran ni pagkakaitan ng\nkarapatang magpalit ng kanyang pagkamamamayan.\nArtikulo 16\nAng mga lalaki't babaeng may sapat na gulang ay may karapatang mag-asawa at magpamilya nang\nwalang ano mang pagtatakda dahil sa lahi, bansang kinabibilangan o relihiyon. Nararapat sila sa\npantay-pantay na karapatan sa pag-aasawa, sa panahong may asawa at pagpapawalang bisa nito.\nAng pag-aasawa'y papasukan lamang sa pamamagitan ng malaya at lubos na pagsang-ayon ng mga\nnagbabalak magkapangasawahan.\nAng pamilya ay likas at pangunahing pangkat sa sangay ng lipunan at karapat-dapat sa\npangangalaga ng lipunan at ng Estado.\nArtikulo 17\nAng bawat tao'y may karapatang mag-angkin ng ari-arian nang mag-isa gayon din na kasama ng iba.\nWalang sino mang aalisan ng kanyang ari-arian nang walang katwiran.\nArtikulo 18\nAng bawat tao'y may karapatan sa kalayaan ng pag-iisip, budhi at relihiyon; kasama sa\nkarapatang ito ang kalayaang magpalit ng kanyang relihiyon o paniniwala maging nag-iisa o\nkasama ang iba sa pamayanan upang ipakilala ang kanyang relihiyon o paniniwala sa pagtuturo,\npagsasagawa,pagsamba at pagtalima.\nArtikulo 19\nAng bawat tao'y may karapatan sa kalayaan ng pagkukuro at pagpapahayag; kasama ng karapatang\nito ang kalayaan at kuru-kuro nang walang panghihimasok at humanap, tumanggap at magbigay ng\nimpormasyon at kaisipan sa pamamagitan ng alin mang paraan ng pagkakalat at walang\npagsasaalang-alang ng mga hanggahan.\nArtikulo 20\nAng bawat tao'y may karapatan sa kalayaan sa mapayapang pagpupulong at pagsasamahan.\nWalang sino mang pipiliting sumapi sa isang kapisanan.\nArtikulo 21\nAng bawat tao'y may karapatang makilahok sa pamahalaan ng kanyang bansa, sa tuwiran o sa\npamamagitan ng mga kinatawang malayang pinili.\nAng bawat tao'y may karapatan sa pantay na pagpasok sa paglilingkod pambayan ng kanyang bansa.\nAng kalooban ng bayan ang magiging saligan ng kapangyarihan ng pamahalaan; ang kaloobang ito'y\nipahahayag sa tunay na mga halalan sa pana-panahon sa pamamagitan ng pangkalahatan at pantay-\npantay na paghahalal at idaraos sa pamamagitan ng lihim na balota o sa katumbas na pamamaraan\nng malayang pagboto.\nArtikulo 22\nAng bawat tao, bilang kasapi ng lipunan, ay may karapatan sa kapanatagang panlipunan at\nnararapat na makinabang sa pamamagitan ng pambansang pagsisikap at pakikipagtulungang\npandaigdig at alinsunod sa pagkakabuo at mga mapagkukunan ng bawat Estado, sa mga karapatang\npangkabuhayan, panlipunan at pangkalinangan na lubhang kailangan para sa kanyang karangalan at\nsa malayang pagpapaunlad ng kanyang pagkatao.\nArtikulo 23\nAng bawat tao'y may karapatan sa paggawa, sa malayang pagpili ng mapapasukang hanapbuhay, sa\nmakatarungan at kanais-nais na mga kalagayan sa paggawa at sa pangangalaga laban sa kawalang\nmapapasukang hanap-buhay.\nAng bawat tao'y may karapatan sa kapantay na bayad ng kapantay na gawain, nang walang ano mang",
            "Image": "0aa882084b003c527beec3dc1ad5b4b8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "pagtatangi.\nAng bawat taong gumagawa ay may karapatan sa makatarungan at nababatay sa kabayarang tumitiyak\nsa kanyang sarili at sa kanyang pamilya ng kabuhayang karapat-dapat sa karangalan ng isang tao,\nat pupunan, kung kailangan, ng iba pang paraan ng pangangalangang panlipunan.\nAng bawat tao'y may karapatang magtatag at umanib sa mga unyon ng manggagawa para sa\npangangalaga ng kanyang mga kapakanan.\nArtikulo 24\nAng bawat tao'y may karapatan sa pamamahinga at paglilibang, kasama ang mga makatwirang\npagtatakda ng mga oras ng paggawa at may sahod sa mga pana-panahong pista opisyal.\nArtikulo 25\nAng bawat tao'y may karapatan sa isang pamantayan ng pamumuhay na sapat para sa kalusugan at\nkagalingan ng kanyang sarili at ng kanyang pamilya, kasama na ang pagkain, pananamit,\npaninirahan at pagpapagamot at kinakailangang mga paglilingkod panlipunan, at ng karapatan sa\nkapanatagan sa panahong walang gawain, pagkakasakit, pagkabalda, pagkabalo, katandaan at iba\npang kakapusan sa ikabubuhay sa mga di-maiiwasang pangyayari.\nAng pagkaina at pagkabata ay nararapat sa tanging kalinga at tulong. Ang lahat ng bata, maging\nanak na lehitimo o di-lehitimo, ay magtatamasa ng gayon ding pangangalagang panlipunan.\nArtikulo 26\nAng bawat tao'y may karapatan sa edukasyon. Ang edukasyon ay walang bayad, doon man lamang sa\nelementarya at pangunahing antas. Ang edukasyong elementarya ay magiging sapilitan. Ang\nedukasyong teknikal at propesyonal ay gagawing maabot ng lahat at ang lalong mataas na\nedukasyon ay ipagkakaloob nang pantay-pantay sa lahat batay sa pagiging karapat-dapat.\nAng edukasyon ay itutungo sa ganap na pagpapaunlad ng pagkatao at sa pagpapalakas ng paggalang\nsa mga karapatan ng tao at mga pangunahing kalayaan. Itataguyod nito ang pagkakaunawaan,\npagbibigayan, at pagkakaibigan ng lahat ng bansa, mga pangkat na panlahi o panrelihiyon, at\npalawakin ang mga gawain ng mga Bansang Nagkakaisa sa ikapapanatili ng kapayapaan.\nAng mga magulang ay may pangunahing karapatang pumili ng uri ng edukasyong ipagkaloob sa\nkanilang mga anak.\nArtikulo 27\nAng bawat tao'y may karapatang makilahok nang malaya sa buhay pangkalinangan ng pamayanan,\nupang tamasahin ang mga sining at makihati sa mga kaunlaran sa siyensiya at sa mga pakinabang\ndito.\nAng bawat tao'y may karapatan sa pangangalaga ng mga kapakanang moral at materyal bunga ng alin\nmang produksiyong pang-agham, pampanitikan o pansining na siya ang may-akda.\nArtikulo 28\nAng bawat tao'y may karapatan sa kaayusang panlipunan at pandaigdig na ang mga karapatan at mga\nkalayaang itinakda sa Pahayag na ito ay ganap na maisasakatuparan.\nArtikulo 29\nAng bawat tao'y may mga tungkulin sa pamayanan sa ikaaari lamang ng malaya at ganap na\npagkaunlad ng kanyang pagkatao.\nSa paggamit ng kanyang mga karapatan at mga kalayaan, ang bawat tao'y masasaklaw lamang ng mga\nkatakdaan gaya ng ipinapasya ng batas ng tanging sa layunin lamang ng pagtatamo ng kaukulang\npagkilala at paggalang sa mga karapatan at mga kalayaan ng iba at sa pagtugon sa makatarungang\nkahilingan ng moralidad, kaayusang pambayan at ng pangkalahatang kagalingan sa isang\ndemokratikong lipunan.\nAng mga karapatan at kalayaang ito ay hindi magagamit sa ano mang pangyayari nang nasasalungat\nsa mga layunin at mga simulain ng Mga Bansang Nagkakaisa.\nArtikulo 30\nWalang bagay sa Pahayag na ito na mapapakahulugan ang nagbibigay sa alin mang Estado, pangkat o\ntao ng ano mang karapatang gumawa ng ano mang kilusan o magsagawa ng ano mang hakbang na\nnaglalayong sirain ang nakalahad dito.",
            "Image": "4b59d74a9dbd41400be2438f2024c535"
        }
    }
}
