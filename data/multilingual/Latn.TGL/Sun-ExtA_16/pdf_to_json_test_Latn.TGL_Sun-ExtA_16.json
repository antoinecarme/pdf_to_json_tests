{
    "MetaData": {
        "Author": null,
        "Creation_Date": 1581471051,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c0112c9a9bb78fb6cb5aefb9b533372e",
            "Index": 0,
            "Label": "1",
            "Size": [
                595.0,
                842.0
            ],
            "Text": "Noong Disyembre 10, 1948, ang Pangkalahatang Kapulungan ng mga Bansang Nagkakaisa ay\nnagsagawa at nagpahayag ng Pandaigdig na Pahayag ng mga Karapatan ng Tao. Ang buong\nnilalaman noon ay mababasa sa mga susunod na pahina. Kasunod ng makasaysayang gawaing\nito, ang Kapulungan ay nanawagan sa lahat ng mga kagawad ng bansa upang ilathala ang\nnilalaman ng Pahayag at \"upang ito'y palaganapin, itanghal, basahin, at talakayin\nlalung-lalo na sa mga paaralan at iba pang institusyong edukasyonal, nang walang\npagtatangi batay sa kalagayang pulitikal ng mga bansa o mga teritoryo.\" Pangwakas na\nTextong May Pahintulot na salin sa Pilipino ng Katipunan ng Bagong Pilipina. Ipinaabot\nng Punong Pangkaalaman ng mga Bansang Nagkakaisa para sa Pilipinas ang taus-pusong\npasasalamat sa Law Center ng Pamantasan ng Pilipinas na unang naglimbag ng pahayag na\nito na salin sa Pilipino. Ipinalimbag ng Punong Pangkaalaman ng mga Bansang Nagkakaisa\npara sa Pilipinas at ng Kagawaran ng Kabatirang Pangmadla ng mga Bansang Nagkakaisa.\nPANDAIGDIG NA PAGPAPAHAYAG NG MGA KARAPATAN NG TAO\nPANIMULA\nSapagkat ang pagkilala sa katutubong karangalan at sa pantay at di-maikakait na mga\nkarapatan ng lahat ng nabibilang sa angkan ng tao ay siyang saligan ng kalayaan,\nkatarungan at kapayapaan sa daigdig.\nSapagkat ang pagwawalang-bahala at paglalapastangan sa mga karapatan ng tao ay nagbunga\nng mga gawang di-makatao na humamak sa budhi ng sangkatauhan, at ang pagdatal ng isang\ndaigdig na ang mga tao ay magtatamasa ng kalayaan sa pagsasalita at ng kaligtasan sa\npangamba at pagdaralita ay ipinahayag na pinakamataas na mithiin ng mga karaniwang tao.\nSapagkat mahalaga, kung ang tao ay di-pipiliting manghawakan bilang huling magagawa, sa\npaghihimagsik laban sa paniniil at pang-aapi, na ang mga karapatan ng tao'y\nmapangalagaan sa pamamagitan ng paghahari ng batas.\nSapagkat mahalagang itaguyod ang pagpapaunlad ng mabuting pagsasamahan ng mga bansa.\nSapagkat ang mga mamamayan ng Mga Bansang Nagkakaisa ay nagpatibay sa Karta ng kanilang\npananalig sa mga Saligang karapatan ng tao, sa karangalan at kahalagahan ng pagkatao at\nsa pantay na mga karapatan ng mga lalaki at babae at nagpapasiyang itaguyod ang\nkaunlarang panlipunan at lalong mabubuting pamantayan ng buhay sa lalong malaking\nkalayaan.\nSapagkat ang mga Kasaping Estado ay nangako sa kanilang sarili na tamuhin sa\npakikipagtulungan sa mga Bansang Nagkakaisa, ang pagtataguyod ng pandaigdig na\npaggalang at pagtalima sa mga karapatan ng tao at mga saligang kalayaan.\nSapagkat lubhang mahalaga ang pagkakaunawa ng lahat sa mga karapatan at kalayaang ito\nat lubhang mahalaga sa ganap na pagsasakatuparan ng mga pangakong ito.\nNgayon, Samakatuwid,\nAng Pangkalahatang Kapulungan\nay nagpapahayag ng\nPandaigdig na Pagpapahayag na ito\nng mga Karapatan ng Tao"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "ca17e3d19e440aacf5f46e253566da14",
            "Index": 1,
            "Label": "2",
            "Size": [
                595.0,
                842.0
            ],
            "Text": "bilang pangkalahatang pamantayang maisasagawa para sa lahat ng tao at bansa, sa\nlayuning ang bawat tao at bawat galamay ng lipunan, na laging nasa isip ang Pahayag na\nito, ay magsikap sa pamamagitan ng pagtuturo at edukasyon na maitaguyod ang paggalang\nsa mga karapatan at kalayaang ito at sa pamamagitan ng mga hakbang na pagsulong na\npambansa at pandaigdig, ay makamtan ang pangkalahatan at mabisang pagkilala at\npagtalima sa mga ito, maging ng mga mamamayan ng mga Kasaping Estado at ng mga\nmamamayan ng mga teritoryo na nasa ilalim ng kanilang nasasakupan.\nArtikulo 1\nAng lahat ng tao'y isinilang na malaya at pantay-pantay sa karangalan at mga karapatan.\nSila'y pinagkalooban ng katwiran at budhi at dapat magpalagayan ang isa't isa sa diwa\nng pagkakapatiran.\nArtikulo 2\nAng bawat tao'y karapat-dapat sa lahat ng karapatan at kalayaang nakalahad sa Pahayag\nna ito, nang walang ano mang uri ng pagtatangi, gaya ng lahi, kulay, kasarian, wika,\nrelihiyon, kuro-kurong pampulitika o iba pa, pinagmulang bansa o lipunan, ari-arian,\nkapanganakan o iba pang katayuan.\nBukod dito, walang pagtatanging gagawin batay sa katayuang pampulitika, hurisdiksiyunal\no pandaigdig na kalagayan ng bansa o teritoryong kinabibilangan ng isang tao, maging\nito ay nagsasarili, itinitiwala, di-nakapamamahala sa sarili o nasa ilalim ng ano mang\nkatakdaan ng soberanya.\nArtikulo 3\nAng bawat tao'y may karapatan sa buhay, kalayaan at kapanatagan ng sarili.\nArtikulo 4\nWalang sino mang aalipinin o bubusabusin; ipagbabawal ang ano mang anyo ng pang-aalipin\nat ang pangangalakal ng alipin.\nArtikulo 5\nWalang sino mang pahihirapan o lalapatan ng malupit,di-makatao o nakalalait na\npakikitungo sa parusa.\nArtikulo 6\nAng bawat tao'y may karapatang kilalanin saan mang dako bilang isang tao sa harap ng\nbatas.\nArtikulo 7\nAng lahat ay pantay-pantay sa harap ng batas at may karapatan sa walang pagtatangi ng\npangangalaga ng batas. Ang lahat ay may karapatan sa pantay na pangangalaga laban sa\nano mang pagtatangi-tanging nalalabag sa Pahayag na ito at laban sa ano mang pagbubuyo\nsa gayong pagtatangi-tangi.\nArtikulo 8\nAng bawat tao'y may karapatan sa mabisang lunas ng karampatang mga hukumang pambansa\ntungkol sa mga gawang lumalabag sa pangunahing mga karapatan na ipinagkaloob sa kanya\nng saligang batas o ng batas."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "741f78d0e69c6401bd7a3a3cef2236c1",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artikulo 9\nWalang sino mang ipaiilalim sa di-makatwirang pagdakip, pagpigil o pagpapatapon.\nArtikulo 10\nAng bawat tao'y may karapatan sa ganap na pagkakapantay-pantay, sa isang makatarungan\nat hayag na paglilitis ng isang hukumang malaya at walang kinikilingan, sa pagpapasiya\nng kanyang mga karapatan at panangutan at sa ano mang paratang na kriminal laban sa\nkanya.\nArtikulo 11\nAng bawat taong pinararatangan ng pagkakasalang pinarurusahan ay may karapatang ituring\nna walang-sala hanggang di-napatutunayang nagkasala alinsunod sa batas sa isang hayag\nna paglilitis na ipinagkaroon niya ng lahat ng garantiyang kailangan sa kanyang\npagtatanggol.\nWalang taong ituturing na nagkasala ng pagkakasalang pinarurusahan dahil sa ano mang\ngawa o pagkukulang na hindi isang pagkakasalang pinarurusahan, sa ilalim ng batas\npambansa o pandaigdig, noong panahong ginawa iyon. Hindi rin ipapataw ang parusang\nlalong mabigat kaysa nararapat nang panahong magawa ang pagkakasalang pinarurusahan.\nArtikulo 12\nWalang taong isasailalim sa di-makatwirang panghihimasok sa kanyang pananhimik,\npamilya, tahanan o pakikipagsulatang ni sa tuligsa sa kanyang karangalan at mabuting\npangalan. Ang bawat tao'y may karapatan sa pangangalaga ng batas laban sa gayong mga\npanghihimasok o tuligsa.\nArtikulo 13\nAng bawat tao'y may karapatan sa kalayaan ng pagkilos at paninirahan sa loob ng mga\nhanggahan ng bawat estado.\nAng bawat tao'y may karapatang umalis sa alin mang bansa, pati na sa kanyang sarili, at\nbumalik sa kanyang bansa.\nArtikulo 14\nAng bawat tao'y may karapatang humanap at magtamasa sa ibang bansa ng pagpapakupkop\nlaban sa pag-uusig.\nAng karapatang ito'y hindi mahihingi sa mga pag-uusig na tunay na nagbubuhat sa mga\npagkakasalang di-pampulitika o sa mga gawang nasasalungat sa mga layunin at simulain ng\nmga Bansang Nagkakaisa.\nArtikulo 15\nAng bawat tao'y may karapatan sa isang pagkamamamayan.\nWalang sino mang aalisan ng kanyang pagkamamamayan ng walang katwiran ni pagkakaitan ng\nkarapatang magpalit ng kanyang pagkamamamayan.\nArtikulo 16\nAng mga lalaki't babaeng may sapat na gulang ay may karapatang mag-asawa at magpamilya"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "06154c4ce62dd78136fc9e6953076976",
            "Index": 3,
            "Label": "4",
            "Size": [
                595.0,
                842.0
            ],
            "Text": "nang walang ano mang pagtatakda dahil sa lahi, bansang kinabibilangan o relihiyon.\nNararapat sila sa pantay-pantay na karapatan sa pag-aasawa, sa panahong may asawa at\npagpapawalang bisa nito.\nAng pag-aasawa'y papasukan lamang sa pamamagitan ng malaya at lubos na pagsang-ayon ng\nmga nagbabalak magkapangasawahan.\nAng pamilya ay likas at pangunahing pangkat sa sangay ng lipunan at karapat-dapat sa\npangangalaga ng lipunan at ng Estado.\nArtikulo 17\nAng bawat tao'y may karapatang mag-angkin ng ari-arian nang mag-isa gayon din na kasama\nng iba.\nWalang sino mang aalisan ng kanyang ari-arian nang walang katwiran.\nArtikulo 18\nAng bawat tao'y may karapatan sa kalayaan ng pag-iisip, budhi at relihiyon; kasama sa\nkarapatang ito ang kalayaang magpalit ng kanyang relihiyon o paniniwala maging nag-iisa\no kasama ang iba sa pamayanan upang ipakilala ang kanyang relihiyon o paniniwala sa\npagtuturo, pagsasagawa,pagsamba at pagtalima.\nArtikulo 19\nAng bawat tao'y may karapatan sa kalayaan ng pagkukuro at pagpapahayag; kasama ng\nkarapatang ito ang kalayaan at kuru-kuro nang walang panghihimasok at humanap,\ntumanggap at magbigay ng impormasyon at kaisipan sa pamamagitan ng alin mang paraan ng\npagkakalat at walang pagsasaalang-alang ng mga hanggahan.\nArtikulo 20\nAng bawat tao'y may karapatan sa kalayaan sa mapayapang pagpupulong at pagsasamahan.\nWalang sino mang pipiliting sumapi sa isang kapisanan.\nArtikulo 21\nAng bawat tao'y may karapatang makilahok sa pamahalaan ng kanyang bansa, sa tuwiran o\nsa pamamagitan ng mga kinatawang malayang pinili.\nAng bawat tao'y may karapatan sa pantay na pagpasok sa paglilingkod pambayan ng kanyang\nbansa.\nAng kalooban ng bayan ang magiging saligan ng kapangyarihan ng pamahalaan; ang\nkaloobang ito'y ipahahayag sa tunay na mga halalan sa pana-panahon sa pamamagitan ng\npangkalahatan at pantay-pantay na paghahalal at idaraos sa pamamagitan ng lihim na\nbalota o sa katumbas na pamamaraan ng malayang pagboto.\nArtikulo 22\nAng bawat tao, bilang kasapi ng lipunan, ay may karapatan sa kapanatagang panlipunan at\nnararapat na makinabang sa pamamagitan ng pambansang pagsisikap at pakikipagtulungang\npandaigdig at alinsunod sa pagkakabuo at mga mapagkukunan ng bawat Estado, sa mga\nkarapatang pangkabuhayan, panlipunan at pangkalinangan na lubhang kailangan para sa\nkanyang karangalan at sa malayang pagpapaunlad ng kanyang pagkatao."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c8e27dad6d71556bb19430120bf06aca",
            "Index": 4,
            "Label": "5",
            "Size": [
                595.0,
                842.0
            ],
            "Text": "Artikulo 23\nAng bawat tao'y may karapatan sa paggawa, sa malayang pagpili ng mapapasukang\nhanapbuhay, sa makatarungan at kanais-nais na mga kalagayan sa paggawa at sa\npangangalaga laban sa kawalang mapapasukang hanap-buhay.\nAng bawat tao'y may karapatan sa kapantay na bayad ng kapantay na gawain, nang walang\nano mang pagtatangi.\nAng bawat taong gumagawa ay may karapatan sa makatarungan at nababatay sa kabayarang\ntumitiyak sa kanyang sarili at sa kanyang pamilya ng kabuhayang karapat-dapat sa\nkarangalan ng isang tao, at pupunan, kung kailangan, ng iba pang paraan ng\npangangalangang panlipunan.\nAng bawat tao'y may karapatang magtatag at umanib sa mga unyon ng manggagawa para sa\npangangalaga ng kanyang mga kapakanan.\nArtikulo 24\nAng bawat tao'y may karapatan sa pamamahinga at paglilibang, kasama ang mga makatwirang\npagtatakda ng mga oras ng paggawa at may sahod sa mga pana-panahong pista opisyal.\nArtikulo 25\nAng bawat tao'y may karapatan sa isang pamantayan ng pamumuhay na sapat para sa\nkalusugan at kagalingan ng kanyang sarili at ng kanyang pamilya, kasama na ang pagkain,\npananamit, paninirahan at pagpapagamot at kinakailangang mga paglilingkod panlipunan,\nat ng karapatan sa kapanatagan sa panahong walang gawain, pagkakasakit, pagkabalda,\npagkabalo, katandaan at iba pang kakapusan sa ikabubuhay sa mga di-maiiwasang\npangyayari.\nAng pagkaina at pagkabata ay nararapat sa tanging kalinga at tulong. Ang lahat ng bata,\nmaging anak na lehitimo o di-lehitimo, ay magtatamasa ng gayon ding pangangalagang\npanlipunan.\nArtikulo 26\nAng bawat tao'y may karapatan sa edukasyon. Ang edukasyon ay walang bayad, doon man\nlamang sa elementarya at pangunahing antas. Ang edukasyong elementarya ay magiging\nsapilitan. Ang edukasyong teknikal at propesyonal ay gagawing maabot ng lahat at ang\nlalong mataas na edukasyon ay ipagkakaloob nang pantay-pantay sa lahat batay sa\npagiging karapat-dapat.\nAng edukasyon ay itutungo sa ganap na pagpapaunlad ng pagkatao at sa pagpapalakas ng\npaggalang sa mga karapatan ng tao at mga pangunahing kalayaan. Itataguyod nito ang\npagkakaunawaan, pagbibigayan, at pagkakaibigan ng lahat ng bansa, mga pangkat na\npanlahi o panrelihiyon, at palawakin ang mga gawain ng mga Bansang Nagkakaisa sa\nikapapanatili ng kapayapaan.\nAng mga magulang ay may pangunahing karapatang pumili ng uri ng edukasyong ipagkaloob\nsa kanilang mga anak.\nArtikulo 27\nAng bawat tao'y may karapatang makilahok nang malaya sa buhay pangkalinangan ng\npamayanan, upang tamasahin ang mga sining at makihati sa mga kaunlaran sa siyensiya at"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c2bd15289475754509f0b42fb273b1ee",
            "Index": 5,
            "Label": "6",
            "Size": [
                595.0,
                842.0
            ],
            "Text": "sa mga pakinabang dito.\nAng bawat tao'y may karapatan sa pangangalaga ng mga kapakanang moral at materyal bunga\nng alin mang produksiyong pang-agham, pampanitikan o pansining na siya ang may-akda.\nArtikulo 28\nAng bawat tao'y may karapatan sa kaayusang panlipunan at pandaigdig na ang mga\nkarapatan at mga kalayaang itinakda sa Pahayag na ito ay ganap na maisasakatuparan.\nArtikulo 29\nAng bawat tao'y may mga tungkulin sa pamayanan sa ikaaari lamang ng malaya at ganap na\npagkaunlad ng kanyang pagkatao.\nSa paggamit ng kanyang mga karapatan at mga kalayaan, ang bawat tao'y masasaklaw lamang\nng mga katakdaan gaya ng ipinapasya ng batas ng tanging sa layunin lamang ng pagtatamo\nng kaukulang pagkilala at paggalang sa mga karapatan at mga kalayaan ng iba at sa\npagtugon sa makatarungang kahilingan ng moralidad, kaayusang pambayan at ng\npangkalahatang kagalingan sa isang demokratikong lipunan.\nAng mga karapatan at kalayaang ito ay hindi magagamit sa ano mang pangyayari nang\nnasasalungat sa mga layunin at mga simulain ng Mga Bansang Nagkakaisa.\nArtikulo 30\nWalang bagay sa Pahayag na ito na mapapakahulugan ang nagbibigay sa alin mang Estado,\npangkat o tao ng ano mang karapatang gumawa ng ano mang kilusan o magsagawa ng ano mang\nhakbang na naglalayong sirain ang nakalahad dito."
        }
    }
}
