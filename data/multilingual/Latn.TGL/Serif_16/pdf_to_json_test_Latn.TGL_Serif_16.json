{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470999,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Noong Disyembre 10, 1948, ang Pangkalahatang Kapulungan ng mga Bansang\nNagkakaisa ay nagsagawa at nagpahayag ng Pandaigdig na Pahayag ng mga\nKarapatan ng Tao. Ang buong nilalaman noon ay mababasa sa mga susunod na\npahina. Kasunod ng makasaysayang gawaing ito, ang Kapulungan ay nanawagan sa\nlahat ng mga kagawad ng bansa upang ilathala ang nilalaman ng Pahayag at \"upang\nito'y palaganapin, itanghal, basahin, at talakayin lalung-lalo na sa mga paaralan at\niba pang institusyong edukasyonal, nang walang pagtatangi batay sa kalagayang\npulitikal ng mga bansa o mga teritoryo.\" Pangwakas na Textong May Pahintulot na\nsalin sa Pilipino ng Katipunan ng Bagong Pilipina. Ipinaabot ng Punong\nPangkaalaman ng mga Bansang Nagkakaisa para sa Pilipinas ang taus-pusong\npasasalamat sa Law Center ng Pamantasan ng Pilipinas na unang naglimbag ng\npahayag na ito na salin sa Pilipino. Ipinalimbag ng Punong Pangkaalaman ng mga\nBansang Nagkakaisa para sa Pilipinas at ng Kagawaran ng Kabatirang Pangmadla ng\nmga Bansang Nagkakaisa.\nPANDAIGDIG NA PAGPAPAHAYAG NG MGA KARAPATAN NG TAO\nPANIMULA\nSapagkat ang pagkilala sa katutubong karangalan at sa pantay at di-maikakait na\nmga karapatan ng lahat ng nabibilang sa angkan ng tao ay siyang saligan ng\nkalayaan, katarungan at kapayapaan sa daigdig.\nSapagkat ang pagwawalang-bahala at paglalapastangan sa mga karapatan ng tao ay\nnagbunga ng mga gawang di-makatao na humamak sa budhi ng sangkatauhan, at ang\npagdatal ng isang daigdig na ang mga tao ay magtatamasa ng kalayaan sa\npagsasalita at ng kaligtasan sa pangamba at pagdaralita ay ipinahayag na\npinakamataas na mithiin ng mga karaniwang tao.\nSapagkat mahalaga, kung ang tao ay di-pipiliting manghawakan bilang huling\nmagagawa, sa paghihimagsik laban sa paniniil at pang-aapi, na ang mga karapatan\nng tao'y mapangalagaan sa pamamagitan ng paghahari ng batas.\nSapagkat mahalagang itaguyod ang pagpapaunlad ng mabuting pagsasamahan ng\nmga bansa.\nSapagkat ang mga mamamayan ng Mga Bansang Nagkakaisa ay nagpatibay sa Karta\nng kanilang pananalig sa mga Saligang karapatan ng tao, sa karangalan at\nkahalagahan ng pagkatao at sa pantay na mga karapatan ng mga lalaki at babae at\nnagpapasiyang itaguyod ang kaunlarang panlipunan at lalong mabubuting\npamantayan ng buhay sa lalong malaking kalayaan.\nSapagkat ang mga Kasaping Estado ay nangako sa kanilang sarili na tamuhin sa\npakikipagtulungan sa mga Bansang Nagkakaisa, ang pagtataguyod ng pandaigdig na\npaggalang at pagtalima sa mga karapatan ng tao at mga saligang kalayaan.\nSapagkat lubhang mahalaga ang pagkakaunawa ng lahat sa mga karapatan at\nkalayaang ito at lubhang mahalaga sa ganap na pagsasakatuparan ng mga\npangakong ito.\nNgayon, Samakatuwid,\nAng Pangkalahatang Kapulungan\nay nagpapahayag ng",
            "Image": "17efe52747e219a3af28e60bee1b1af3"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Pandaigdig na Pagpapahayag na ito\nng mga Karapatan ng Tao\nbilang pangkalahatang pamantayang maisasagawa para sa lahat ng tao at bansa, sa\nlayuning ang bawat tao at bawat galamay ng lipunan, na laging nasa isip ang\nPahayag na ito, ay magsikap sa pamamagitan ng pagtuturo at edukasyon na\nmaitaguyod ang paggalang sa mga karapatan at kalayaang ito at sa pamamagitan ng\nmga hakbang na pagsulong na pambansa at pandaigdig, ay makamtan ang\npangkalahatan at mabisang pagkilala at pagtalima sa mga ito, maging ng mga\nmamamayan ng mga Kasaping Estado at ng mga mamamayan ng mga teritoryo na\nnasa ilalim ng kanilang nasasakupan.\nArtikulo 1\nAng lahat ng tao'y isinilang na malaya at pantay-pantay sa karangalan at mga\nkarapatan. Sila'y pinagkalooban ng katwiran at budhi at dapat magpalagayan ang\nisa't isa sa diwa ng pagkakapatiran.\nArtikulo 2\nAng bawat tao'y karapat-dapat sa lahat ng karapatan at kalayaang nakalahad sa\nPahayag na ito, nang walang ano mang uri ng pagtatangi, gaya ng lahi, kulay,\nkasarian, wika, relihiyon, kuro-kurong pampulitika o iba pa, pinagmulang bansa o\nlipunan, ari-arian, kapanganakan o iba pang katayuan.\nBukod dito, walang pagtatanging gagawin batay sa katayuang pampulitika,\nhurisdiksiyunal o pandaigdig na kalagayan ng bansa o teritoryong kinabibilangan ng\nisang tao, maging ito ay nagsasarili, itinitiwala, di-nakapamamahala sa sarili o nasa\nilalim ng ano mang katakdaan ng soberanya.\nArtikulo 3\nAng bawat tao'y may karapatan sa buhay, kalayaan at kapanatagan ng sarili.\nArtikulo 4\nWalang sino mang aalipinin o bubusabusin; ipagbabawal ang ano mang anyo ng\npang-aalipin at ang pangangalakal ng alipin.\nArtikulo 5\nWalang sino mang pahihirapan o lalapatan ng malupit,di-makatao o nakalalait na\npakikitungo sa parusa.\nArtikulo 6\nAng bawat tao'y may karapatang kilalanin saan mang dako bilang isang tao sa harap\nng batas.\nArtikulo 7\nAng lahat ay pantay-pantay sa harap ng batas at may karapatan sa walang pagtatangi\nng pangangalaga ng batas. Ang lahat ay may karapatan sa pantay na pangangalaga\nlaban sa ano mang pagtatangi-tanging nalalabag sa Pahayag na ito at laban sa ano\nmang pagbubuyo sa gayong pagtatangi-tangi.",
            "Image": "0488d362db93a829eafdc68c72d01e47"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artikulo 8\nAng bawat tao'y may karapatan sa mabisang lunas ng karampatang mga hukumang\npambansa tungkol sa mga gawang lumalabag sa pangunahing mga karapatan na\nipinagkaloob sa kanya ng saligang batas o ng batas.\nArtikulo 9\nWalang sino mang ipaiilalim sa di-makatwirang pagdakip, pagpigil o pagpapatapon.\nArtikulo 10\nAng bawat tao'y may karapatan sa ganap na pagkakapantay-pantay, sa isang\nmakatarungan at hayag na paglilitis ng isang hukumang malaya at walang\nkinikilingan, sa pagpapasiya ng kanyang mga karapatan at panangutan at sa ano\nmang paratang na kriminal laban sa kanya.\nArtikulo 11\nAng bawat taong pinararatangan ng pagkakasalang pinarurusahan ay may\nkarapatang ituring na walang-sala hanggang di-napatutunayang nagkasala alinsunod\nsa batas sa isang hayag na paglilitis na ipinagkaroon niya ng lahat ng garantiyang\nkailangan sa kanyang pagtatanggol.\nWalang taong ituturing na nagkasala ng pagkakasalang pinarurusahan dahil sa ano\nmang gawa o pagkukulang na hindi isang pagkakasalang pinarurusahan, sa ilalim ng\nbatas pambansa o pandaigdig, noong panahong ginawa iyon. Hindi rin ipapataw ang\nparusang lalong mabigat kaysa nararapat nang panahong magawa ang\npagkakasalang pinarurusahan.\nArtikulo 12\nWalang taong isasailalim sa di-makatwirang panghihimasok sa kanyang pananhimik,\npamilya, tahanan o pakikipagsulatang ni sa tuligsa sa kanyang karangalan at\nmabuting pangalan. Ang bawat tao'y may karapatan sa pangangalaga ng batas laban\nsa gayong mga panghihimasok o tuligsa.\nArtikulo 13\nAng bawat tao'y may karapatan sa kalayaan ng pagkilos at paninirahan sa loob ng\nmga hanggahan ng bawat estado.\nAng bawat tao'y may karapatang umalis sa alin mang bansa, pati na sa kanyang\nsarili, at bumalik sa kanyang bansa.\nArtikulo 14\nAng bawat tao'y may karapatang humanap at magtamasa sa ibang bansa ng\npagpapakupkop laban sa pag-uusig.\nAng karapatang ito'y hindi mahihingi sa mga pag-uusig na tunay na nagbubuhat sa\nmga pagkakasalang di-pampulitika o sa mga gawang nasasalungat sa mga layunin at\nsimulain ng mga Bansang Nagkakaisa.\nArtikulo 15\nAng bawat tao'y may karapatan sa isang pagkamamamayan.",
            "Image": "c0a30f9de6c0eb432d24f2a11f47e7b3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Walang sino mang aalisan ng kanyang pagkamamamayan ng walang katwiran ni\npagkakaitan ng karapatang magpalit ng kanyang pagkamamamayan.\nArtikulo 16\nAng mga lalaki't babaeng may sapat na gulang ay may karapatang mag-asawa at\nmagpamilya nang walang ano mang pagtatakda dahil sa lahi, bansang kinabibilangan\no relihiyon. Nararapat sila sa pantay-pantay na karapatan sa pag-aasawa, sa\npanahong may asawa at pagpapawalang bisa nito.\nAng pag-aasawa'y papasukan lamang sa pamamagitan ng malaya at lubos na\npagsang-ayon ng mga nagbabalak magkapangasawahan.\nAng pamilya ay likas at pangunahing pangkat sa sangay ng lipunan at karapat-dapat\nsa pangangalaga ng lipunan at ng Estado.\nArtikulo 17\nAng bawat tao'y may karapatang mag-angkin ng ari-arian nang mag-isa gayon din na\nkasama ng iba.\nWalang sino mang aalisan ng kanyang ari-arian nang walang katwiran.\nArtikulo 18\nAng bawat tao'y may karapatan sa kalayaan ng pag-iisip, budhi at relihiyon; kasama\nsa karapatang ito ang kalayaang magpalit ng kanyang relihiyon o paniniwala maging\nnag-iisa o kasama ang iba sa pamayanan upang ipakilala ang kanyang relihiyon o\npaniniwala sa pagtuturo, pagsasagawa,pagsamba at pagtalima.\nArtikulo 19\nAng bawat tao'y may karapatan sa kalayaan ng pagkukuro at pagpapahayag; kasama\nng karapatang ito ang kalayaan at kuru-kuro nang walang panghihimasok at\nhumanap, tumanggap at magbigay ng impormasyon at kaisipan sa pamamagitan ng\nalin mang paraan ng pagkakalat at walang pagsasaalang-alang ng mga hanggahan.\nArtikulo 20\nAng bawat tao'y may karapatan sa kalayaan sa mapayapang pagpupulong at\npagsasamahan.\nWalang sino mang pipiliting sumapi sa isang kapisanan.\nArtikulo 21\nAng bawat tao'y may karapatang makilahok sa pamahalaan ng kanyang bansa, sa\ntuwiran o sa pamamagitan ng mga kinatawang malayang pinili.\nAng bawat tao'y may karapatan sa pantay na pagpasok sa paglilingkod pambayan ng\nkanyang bansa.\nAng kalooban ng bayan ang magiging saligan ng kapangyarihan ng pamahalaan; ang\nkaloobang ito'y ipahahayag sa tunay na mga halalan sa pana-panahon sa\npamamagitan ng pangkalahatan at pantay-pantay na paghahalal at idaraos sa\npamamagitan ng lihim na balota o sa katumbas na pamamaraan ng malayang\npagboto.",
            "Image": "2f80bb666cf00706def5bfd0207b929a"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artikulo 22\nAng bawat tao, bilang kasapi ng lipunan, ay may karapatan sa kapanatagang\npanlipunan at nararapat na makinabang sa pamamagitan ng pambansang pagsisikap\nat pakikipagtulungang pandaigdig at alinsunod sa pagkakabuo at mga\nmapagkukunan ng bawat Estado, sa mga karapatang pangkabuhayan, panlipunan at\npangkalinangan na lubhang kailangan para sa kanyang karangalan at sa malayang\npagpapaunlad ng kanyang pagkatao.\nArtikulo 23\nAng bawat tao'y may karapatan sa paggawa, sa malayang pagpili ng mapapasukang\nhanapbuhay, sa makatarungan at kanais-nais na mga kalagayan sa paggawa at sa\npangangalaga laban sa kawalang mapapasukang hanap-buhay.\nAng bawat tao'y may karapatan sa kapantay na bayad ng kapantay na gawain, nang\nwalang ano mang pagtatangi.\nAng bawat taong gumagawa ay may karapatan sa makatarungan at nababatay sa\nkabayarang tumitiyak sa kanyang sarili at sa kanyang pamilya ng kabuhayang\nkarapat-dapat sa karangalan ng isang tao, at pupunan, kung kailangan, ng iba pang\nparaan ng pangangalangang panlipunan.\nAng bawat tao'y may karapatang magtatag at umanib sa mga unyon ng manggagawa\npara sa pangangalaga ng kanyang mga kapakanan.\nArtikulo 24\nAng bawat tao'y may karapatan sa pamamahinga at paglilibang, kasama ang mga\nmakatwirang pagtatakda ng mga oras ng paggawa at may sahod sa mga pana-\npanahong pista opisyal.\nArtikulo 25\nAng bawat tao'y may karapatan sa isang pamantayan ng pamumuhay na sapat para\nsa kalusugan at kagalingan ng kanyang sarili at ng kanyang pamilya, kasama na ang\npagkain, pananamit, paninirahan at pagpapagamot at kinakailangang mga\npaglilingkod panlipunan, at ng karapatan sa kapanatagan sa panahong walang\ngawain, pagkakasakit, pagkabalda, pagkabalo, katandaan at iba pang kakapusan sa\nikabubuhay sa mga di-maiiwasang pangyayari.\nAng pagkaina at pagkabata ay nararapat sa tanging kalinga at tulong. Ang lahat ng\nbata, maging anak na lehitimo o di-lehitimo, ay magtatamasa ng gayon ding\npangangalagang panlipunan.\nArtikulo 26\nAng bawat tao'y may karapatan sa edukasyon. Ang edukasyon ay walang bayad, doon\nman lamang sa elementarya at pangunahing antas. Ang edukasyong elementarya ay\nmagiging sapilitan. Ang edukasyong teknikal at propesyonal ay gagawing maabot ng\nlahat at ang lalong mataas na edukasyon ay ipagkakaloob nang pantay-pantay sa\nlahat batay sa pagiging karapat-dapat.\nAng edukasyon ay itutungo sa ganap na pagpapaunlad ng pagkatao at sa\npagpapalakas ng paggalang sa mga karapatan ng tao at mga pangunahing kalayaan.\nItataguyod nito ang pagkakaunawaan, pagbibigayan, at pagkakaibigan ng lahat ng",
            "Image": "7d4855f77e92f75442474cb168626447"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "bansa, mga pangkat na panlahi o panrelihiyon, at palawakin ang mga gawain ng mga\nBansang Nagkakaisa sa ikapapanatili ng kapayapaan.\nAng mga magulang ay may pangunahing karapatang pumili ng uri ng edukasyong\nipagkaloob sa kanilang mga anak.\nArtikulo 27\nAng bawat tao'y may karapatang makilahok nang malaya sa buhay pangkalinangan\nng pamayanan, upang tamasahin ang mga sining at makihati sa mga kaunlaran sa\nsiyensiya at sa mga pakinabang dito.\nAng bawat tao'y may karapatan sa pangangalaga ng mga kapakanang moral at\nmateryal bunga ng alin mang produksiyong pang-agham, pampanitikan o pansining\nna siya ang may-akda.\nArtikulo 28\nAng bawat tao'y may karapatan sa kaayusang panlipunan at pandaigdig na ang mga\nkarapatan at mga kalayaang itinakda sa Pahayag na ito ay ganap na\nmaisasakatuparan.\nArtikulo 29\nAng bawat tao'y may mga tungkulin sa pamayanan sa ikaaari lamang ng malaya at\nganap na pagkaunlad ng kanyang pagkatao.\nSa paggamit ng kanyang mga karapatan at mga kalayaan, ang bawat tao'y\nmasasaklaw lamang ng mga katakdaan gaya ng ipinapasya ng batas ng tanging sa\nlayunin lamang ng pagtatamo ng kaukulang pagkilala at paggalang sa mga karapatan\nat mga kalayaan ng iba at sa pagtugon sa makatarungang kahilingan ng moralidad,\nkaayusang pambayan at ng pangkalahatang kagalingan sa isang demokratikong\nlipunan.\nAng mga karapatan at kalayaang ito ay hindi magagamit sa ano mang pangyayari\nnang nasasalungat sa mga layunin at mga simulain ng Mga Bansang Nagkakaisa.\nArtikulo 30\nWalang bagay sa Pahayag na ito na mapapakahulugan ang nagbibigay sa alin mang\nEstado, pangkat o tao ng ano mang karapatang gumawa ng ano mang kilusan o\nmagsagawa ng ano mang hakbang na naglalayong sirain ang nakalahad dito.",
            "Image": "9a62576caf541f5aa85df868582e53cc"
        }
    }
}
