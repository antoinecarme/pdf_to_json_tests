{
    "MetaData": {
        "Author": null,
        "Creation_Date": 1581468597,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7142f8e7eee2a869fe9e17f200eb567e",
            "Index": 0,
            "Label": "1",
            "Size": [
                595.0,
                842.0
            ],
            "Text": "Universal Deklaro di Homal Yuri\nAdoptita e proklamita per rezolvuro 217 A (III) dil Asemblo General di 10ma decembro\n1948\nIntrodukto\nKonsiderante ke agnosko dil inheranta digneso e dil egala e netransferebla yuri di omna\nmembri di la familio homal es la fundamento di libereso, yusteso e paco en la mondo,\nKonsiderante ke desegardo e desestimo di homal yuri rezultabas en barbara agi, qui\ninsultis la koncienco di la homaro, e l'arivo di mondo en qua homi posedas libereso di\nparolo e kredo e libereso de timo e bezono esabas proklamata kom la maxim alta aspiro\ndi la homi,\nKonsiderante ke oportas, por ke la homi ne esez koaktata rekursar, kom lasta posibleso,\na rebeleso kontre tiraneso ed opreso, ke homal yuri devas esar protektata per la regno\ndi la yuro,\nKonsiderante ke oportas avancigar la developado di amikal relati inter nacioni,\nKonsiderante ke la populi dil Unionita Nacioni afirmabas en la Charto sua fido a\nfundamental homal yuri, a la digneso e valoro di la homal persono, ed al egala yuri di\nviri e mulieri, e rezolvabas avancigar social progreso e plu bona vivo-qualesi en plu\nampla libereso,\nKonsiderante ke la Membro-Stati vovabas ke li atingos, kooperante kun la Unionita\nNacioni, la avancigado di universal respekto pri ed obedio di homal yuri e fundamental\nliberesi,\nKonsiderante ke komuna kompreno pri ca yuri e liberesi es di maxim granda importo por\nla plena realigo di ca vovo,\nNun, konseque,\nLa General Asemblo,\nProklamas ica Universal Deklaro di Homal Yuri kom komuna normo atingenda por omna\npopuli ed omna nacioni, kun la skopo ke omna individuo ed omna organo di la socio,\ntenante ca Deklaro sempre en la mento, esforcez per docado ed edukado avancigar\nrespekto pri ca yuri e liberesi e per progresiva procedi, nacional ed internacional,\npor sekurigar olia universal ed efikiva agnoskeso ed obedieso, ed inter la populi di\nMembro-Stati ipsa, ed inter la populi di teritorii sub olia resortiso.\nArtiklo 1\nOmna homi naskas libera ed egala relate digneso e yuri. Li es dotita per raciono e\nkoncienco e devas agar vers l'una l'altra en spirito di frateso.\nArtiklo 2\nOmnu es yurizita per omna yuri e liberesi prizentita en ca Deklaro, sen distingo\nirgaspeca, exemple pro raso, koloro, sexuo, linguo, religio, politikal o altra\nopinioni, nacional o social origino, proprietajo, nasko o altra rango.\nPluse, nula distingo esez facata fondita sur la politikal, resortisal o internacional"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fe093b3415ee43172c95e6086e15dd48",
            "Index": 1,
            "Label": "2",
            "Size": [
                595.0,
                842.0
            ],
            "Text": "stando di la lando o teritorio a qua persono apartenas, sive nedependanta, fideikomiso,\nne-suguvernanta o sub irga altra limitizo di suvereneso.\nArtiklo 3\nOmnu havas la yuri pri vivo, libereso, e sekureso di persono.\nArtiklo 4\nNulu esez tenat en sklaveso o submiseso; sklaveso e la sklav-komerco esez interdiktata\nen omna formi.\nArtiklo 5\nNulu esez submisat a tormento o a kruela, nehumana o infamiganta trakto o puniso.\nArtiklo 6\nOmnu havas la yuro esar omnaloke agnoskata kom persono koram la yuro.\nArtiklo 7\nOmni es egala koram la yuro ed es yurizita sen irga distingo per egala protekto da la\nyuro. Omni es yurizita per egala protekto kontre irga distingo violacanta ca Deklaro e\nkontre irga incito a tala distingo.\nArtiklo 8\nOmnu havas la yuro recevar efikiva remedio da la kompetenta autoritati pro agi qui\nviolacas la fundamental yuri grantita a lu da la konstituco o da la yuro.\nArtiklo 9\nNulu esez submisat ad arbitrial aresto, enkarcerigo o exilo.\nArtiklo 10\nOmnu darfas recevar komplete egale yusta e publika audienco da nedependanta e\nsenpartisa tribunalo, determinante lua yuri ed obligi e pri irga kriminal akuzo kontre\nlu.\nArtiklo 11\nOmnu akuzita pri kriminal delikto darfas esar supozata kom senkulpa til ke on pruvas lu\nkom kulpoza segun la yuro en publika proceso che qua lu havis omna garantii necesa por\nlua defenso.\nNulu esez deklarata kom kulpoza pri irga punisebla ofenso pro irga ago o omiso qua ne\nkonstitucis punisebla ofenso, segun nacional o internacional lego, kande ol esis\nfacata. Nek esez impozata plu severa puniso kam esis aplikenda kande la ofenso esis\nfacata.\nArtiklo 12\nNulu esez submisat ad arbitrial interfero ye lua privateso, familio o korespondo, nek\nad ataki kontre lua honoro o reputeso. Omnu darfas recevar protekto da la yuro kontre\ntala interfero o ataki."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "71ae18655d26bb9cf7eb1b0e43c63edb",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artiklo 13\nOmnu havas la yuro movar libere o lojar libere interne di la frontieri di singla stato.\nOmnu havas la yuro livar irga lando, inkluzante sua propra, e retroirar a sua lando.\nArtiklo 14\nOmnu havas la yuro serchar e posedar en altra landi azilo de persekuto. Ica yuro ne\ndarfas esar advokata kaze di persequi reale efektigita da ne-politikal krimini o da agi\nkontrea a la skopi e principi dil Unionita Nacioni.\n[missing?]\nArtiklo 15\nOmnu havas la yuro posedar nacionaleso.\nNulu esez arbitriale privacata de sua nacionaleso, ed a nulu esez refuzata la yuro\nchanjar sua nacionaleso.\nArtiklo 16\nViri e mulieri di adulta evo, sen irga limitizo pro raso, nacionaleso o religio, havas\nla yuro mariajar su e fondar familio. Li es yurizita per egala yuri relate mariajeso,\ndum mariajeso e pos dissolvo.\nMariajeso eventez nur kun la libera e plena konsento dil intencanta spozi. La familio\nes la natural e fundamental grup-uneso di la socio ed es yurizita per protekto da la\nsocio e la stato.\n[missing ?]\nArtiklo 17\nOmnu havas la yuro proprietar posedaji sole, ultre asocie kun altri.\nNulu esez arbitriale privacata de sua posedaji.\nArtiklo 18\nOmnu havas la yuro posedar libereso di penso, koncienco e religio; ica yuro inkluzas\nlibereso chanjar onua religio o kredo, e libereso, o sole o komune e publike o private,\nmanifestar sua religio o kredo per docar, praktikar, adorar ed obediar.\nArtiklo 19\nOmnu havas la yuro opinionar ed expresar libere; ica yuro inkluzas libereso tenar\nopinioni sen interfero e sendar, recevar e komunikar informi ed idei per irga moyeno e\nne-egardante frontieri.\nArtiklo 20\nOmnu havas la yuro posedar libereso di pacoza asemblo ed asocio.\nOn ne darfas koaktar ulu apartenar ad asociuro."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "a5ab9db627e5c6e99248dc0b60859054",
            "Index": 3,
            "Label": "4",
            "Size": [
                595.0,
                842.0
            ],
            "Text": "Artiklo 21\nOmnu havas la yuro partoprenar la guvernado di sua lando, direte o per libere elektita\nreprezentanti.\nOmnu havas la egala yuro acesar publika ofico en sua lando.\nLa volo di la homi esez la bazo dil autoritato di guvernado; ica volo esez expresata\nper periodal ed autentika elekti qui eventez per universal ed egala voto-yuro ed esez\nexekutata per sekreta voto o per equivalanta libera voto-procedi.\nArtiklo 22\nOmnu, kom membro di la socio, havas la yuro recevar social sekureso ed es yurizita per\nrealigo, per nacional esforco ed internacional koopero e segun la organizeso e resursi\ndi singla stato, dil ekonomial, social e kultural yuri nekareebla por lua digneso e la\nlibera developo di lua personeso.\nArtiklo 23\nOmnu havas la yuro laborar, libere selektar employeso, juar yusta e favoroza labor-\nkondicioni e protekto kontre ne-employeso.\nOmnu, sen irga distingo, havas la yuro recevar egala pago pro egala laboro.\nOmnu qua laboras havas la yuro recevar yusta e favoroza rekompenso garantianta por lu\nipsa e lua familio existo necesa por homal digneso e suplementita, se necesa, per altra\nmoyeni di social protekto.\nOmnu havas la yuro formacar ed unionar su kun mestier-sindikati por protektar sua\ninteresti.\nArtiklo 24\nOmnu havas la yuro juar repozo e liber-tempo, inkluzante racionoza limitizo di labor-\nhori e periodal vakanci kun pago.\nArtiklo 25\nOmnu havas la yuro juar vivo-kondicioni suficanta por la saneso e bonstando di su ipsa\ne di sua familio, inkluzante manjajo, vesti, hemizo e medikal sorgo e necesa social\nservi, e la yuro juar sekureso okazione di ne-employeso, maladeso, invalideso, vidveso,\noldeso, o altra manko di vivo-pekunio en cirkonstanci exter lua povo.\nKaze di matreso o puereso on es yurizita recevar aparta sorgo e helpo. Omna filii,\nnaskinta sive en, sive exter mariajeso, juez la sama social protekto.\nArtiklo 26\nOmnu havas la yuro esar edukata. Edukado esez gratuita, adminime la primara e\nfundamental etapi. Primara edukado esez obligal. Teknikal e profesional edukado esez\nigata generale disponebla e plu alta instrukteso esez egale acesebla ad omni segun\nmerito.\nEdukado esez direktat al ampla developo di la homal personeso ed a la plufortigo di\nrespekto pri homal yuri e fundamentala liberesi. Ol avancigez kompreno, tolero ed\namikeso inter omna nacioni, rasal o religial grupi, ed avancigez l'aktivesi dil"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d10319c9378f616b1ebee0af53bf0ef5",
            "Index": 4,
            "Label": "5",
            "Size": [
                595.0,
                842.0
            ],
            "Text": "Unionita Nacioni por la manteno di paco.\nGenitori havas priora yuro selektar la speco di edukado quan lia filii recevos.\nArtiklo 27\nOmnu havas la yuro libere partoprenar la kultural vivo di la komuneso, juar l'arti e\nprofitar per ciencal avanco e lua benefici. Omnu havas la yuro recevar la protekto di\nsua etikal e material interesti rezultanta de ula ciencal, literatural o artal\nprodukturo di qua lu es l'autoro.\n[missing?]\nArtiklo 28\nOmnu es yurizita per social ed internacional ordino en qua la yuri e liberesi enuncita\nen ca Deklaro povas esar plene realigata.\nArtiklo 29\nOmnu havas devi a la komuneso en quo unike la libera e plena developo di lua personeso\nes posibla.\nExercante sua yuri e liberesi, omnu esez submisata a nur la limitizi determinita da la\nyuro nur por sekurigar meritat agnosko e respekto pri la yuri e liberesi di altri e por\natingar la yusta postuli di etikaleso, publika ordino e la general bonstando en\ndemokratial socio.\nIca yuri e liberesi nulkaze darfas esar exercata kontree a la skopi e principi dil\nUnionita Nacioni.\nArtiklo 30\nNulo en ca Deklaro darfas esar interpretata kom implikanta por irga Stato, grupo o\npersono, irga yuro partoprenar irga aktiveso o facar irga ago vizanta la destrukto di\nirga yuro o libereso hike enuncita.\nVersiono 1.4\nJames Chandler 8-Feb-99."
        }
    }
}
