{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469705,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Нерəзытыə буозу\nТясəзыби”, куниа басəбса ӈанасанə” корҫə терə, иттүо бəнди”\nӈанасанəй танде” терəтини, ӈонə хелиде” ӈиле мəнүтүӈ” (правайтиӈ)\nиттү бəзəтуобса тохитəны, хунтəмəны буобса, бəнде” ӈанасанə”дя\nиттүо хетəгəə нилу; ӈонə\nтясəзыби”, куниа нинту” тясəзыбся ӈонə ноӈхомəны ибся ӈанасанə”\nӈиле мəнə”дя (к правам) тəза”а” номбə” кəрҫу”, курəди” болуатүгуйтү”\nӈанасанəй сяру, ӈонə мелызəби” тəрəди хетəгəə нилу, кунини ӈанасанə”\nхонсызə” няндятуо” буозу” ӈонə манү”тəбса, нисызə” хылəдятə” ӈонə\nмəӈкəəмəны нилы”, дебтурусү” хирəгəə ӈанасанə” мəнə ися; ӈонə\nтясəзыби”, куниа ӈанасанəй ӈиле мəнə” (права”) муунтабү” мынту\nкəмиабса законəтəны, нинагəты ӈанаса нонсу” ӈизи”тихиасы ӈиле\nмəнүтү (правайтү); ӈонə\nтясəзыби”, куниа ӈанасанəй танде” хелы”сыӈы” нятүӈ сүөарүрӈү”\nдүзытəндыӈ; ӈонə\nтясəзыби”, куниа ӈанасанəй танде” иттүо” Сунə 5уомтумəə”\nТандейтəны (Объединенный Нациятəны) ӈанузумтудүо” Уставатəнынты\nиттүо” ӈиле хүнтүрүбсятүӈ ӈанасанəй ӈиле мəнə”дя (права”дя), ӈанасанə\nкорҫə ӈүназəйдя, денсиде” ӈиле мəнə”дя (права”дя) куодүму ӈонə ны\nдермəəны тəмəəны сытыӈ мундүсуо” хелысыбсяниимəəны социальный\nпрогрессетəны нягəй нилынягəтыӈ няндя”са; ӈонə\nтясəзыби”, куниа моу”-терə” (государства-члены) мундүху” Сунə\n5уомтумəə” Тандейнану (Объединенный Нациянану), нятүӈ ӈəзүнагəтуӈ,\nсүөарүрнагəтуӈ, ӈəзүнагəтуӈ ӈанасанəй ӈиле мəнə” (права”) ӈонə мəӈəзəə\nнендябсанутүӈ; ӈонə\nтясəзыби”, куниа бəнде” ӈанасанə” дильситиӈи” корҫə ӈонə ӈоры тəндəй\nӈиле мəнəй (этих прав) ӈонə няндябса” хонты тетуа ани”ə тору\nдүлсынагə əмə сиəр,\nГенеральная Ассамблея\nдебтазату ӈануо\nБəнде” ӈанасанə” дязыкүдя иттүо декларация ӈанасанə ӈиле мəнə”\n(прав) нерутəты хуантəту дямəлəкə кəрҫу, курəди түүнянтуӈу” бəнде”\nӈанасанə” танде” ӈонə государства”, тəндə дязыкү курəдите ӈанаса\nкəтти курəдите общество терə, сəӈүрса əмə ӈануо Декларациядя,\nкəрбулохазəйтə” тенымтыгуйся ӈонə хозатəбса сəрəəмəны тəндə” права”\nӈонə няндябса” нягəй бəндети тенырынагəтыӈ ӈонə митəбиазə”\nнациональный ӈонə международный прогрессивный сəрəəмəны, бəнде”\nӈанасанə” танде” ӈонə государства-терə организация\nтенырынагəтыӈ, тəндə комəəны моу терə” иттүо” юрисдикциетəнынтыӈ.\nСтатья 1\nБəнде” ӈанасанə” ӈəтукəнды” нендя”туо” ӈонə хонсы хелиде” ӈиле\nмəнəй (правай). Сытыӈ хонды” ӈиле ӈонда ӈонə сяру, дүзытəндыӈ ихүтүӈ\nнягəə” сүөарусə”.\nСтатья 2\nКурəдите ӈанаса хонхиты мынту ӈиле мəнү”тү (правайтү) ӈонə\nняндябсатү, хозүтүө” ӈануо Декларациетəны, нисы сəӈүрə”: курəди\nӈанасанə” тансəгəтə иммə, курəди сябыты кухуо, куодүму кəтти ны,\nкурəди ӈиле ӈəтумиамуо сиəдеты, курəди ӈуодя хүнтүрүбсязы иӈу,\nкурəди политикə ӈəзу камяӈу, курəди ӈанасанə тансəдя иӈу ӈонə курəди\nӈəтумиамуонту сиəр: ӈүня” кəтти мəӈкəə” иху” тагəбтəə” ирити,\nимидити.\nТəндə комəəны ниби” нягəə сəӈүрə” хунсə” политический, ӈиле\nмəнəнтəнунты иттүо (правовой) ӈонə международный моунты\nстатусəдя, кунини нилыӈы ӈанаса нисы сəӈүрə” хундялтуо кəтти\nкамя”лутуо тəндə” моу”.\nСтатья 3\nКурəдите ӈанаса хонты ӈиле мəнə (право) нилыбсядя, няндябсадя ӈонə\nнинту” ментизибсятыдя.\nСтатья 4\nСылыгалите нибити нягəə сиба”тəру”, сиба”тəрубса ӈонə тамтарубса\nсиба”тини нинту кунитены нягəə кəрҫу.",
            "Image": "5d522718c54df9611829011fbe3a9fc9"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Статья 5\nСылыгалите нибити мынту хоси”тəры”, сиба”тəру”, хеттибтыгуйли”\nнəмбəниизə.\nСтатья 6\nКурəдите ӈанаса, кунитены нибити ӈуо”, хонхити нягəə ӈиле мəнə\n(право) ӈиле нилутыниимəны\nСтатья 7\nБəнде” ӈанасанə” хелиде” законатəны ӈонə хонды” ӈиле мəнə (право)\nнисы сəӈүрə” нинту” хелиде” ӈизисибся”дя итүо” тəндə законəтəны.\nБəнде” ӈанасанə” хонды” ӈиле мəнə (право) хелидемəəны\nӈизи”силинягəтыӈ дискриминациегəтə, нинту” ӈəзү”лутүө ӈануо\nДекларациетəны ӈонə хунсə курəдите номү”тəтуо тəрəди\nдискриминациядя кəрҫу.\nСтатья 8\nКурəдите ӈанаса хонты ӈиле мəнə (право) ӈизи”сибся- нимəəны ӈиле\nмəнүнтү (правайтү) бəнтуны иттүо” суда”тини каӈгə мəнтизилибити”\nӈиле мəнүнтү (правайтү), куниə” ӈəзүлүӈантə” конституциетəны кəтти\nзаконəтəны.\nСтатья 9\nСылыгалите нибити мынту камя”лу” ӈанасанəйгитə хунде,\nмəрки”тəры”, хундямтялыры” ӈонə сиба”тəру”.\nСтатья 10\nКурəдите ӈанаса, ӈанузүмтүкүся ӈиле мəнүтү (правайтү) ӈонə\nӈанузүмтүкүся уголовный сиəрəмты, хонты ӈиле мəнə (право)\nмелызəсыəдиəзы сиəрты катемəрунагəту ӈəзи”тəтыə ӈонə няндя”туо\nсудəтə.\nСтатья 11\nКурəдите ӈанаса, лага”тарутуо курəдикүө сиəртəны, хонты ӈиле мəнə\n(право) ӈизи”сиси сиəркали исямту тəə түбə каӈгə сыты сиəрту\nӈəтəурусүзү” законə ӈəзүтүө судəтə, кунини сыты ӈизи”силисизи”.\nСылыгалите нибити мынту ӈомтəбтуру” нинту” мелызасыəдейты\nсиəрниизə, тəтти сиəр ихү” сыты ӈиле тандеты кəрҫутини нинту номбə\nкəрҫудя иттүо. Нибити мынту тəндə кəрҫуниизə тетуа ани”əмəны кəтти\nбəзəтуомəны хоралу” тəндə дялыгəтə каӈгə иху мелызəмəə тəтти кəрҫу.\nСтатья 12\nСылыгалите нибити мынту хүтүтə” хунсə ӈанаса корҫəтə кəтти ӈиле\nтандетə, нибити мынту ментизи” тəндəты мазə, тəндəты тиидятуо”\nхотүрə кунсыны иттүо” кəрҫу”, Курəдите ӈанаса ӈизи”силибити мынту\nзаконатəны тəрəди” ментизибсягитə.\nСтатья 13\nКурəдите ӈанаса дөзүрхүтү мынту тəмəəны кунимəны кəрбуӈу, нилыбити\nмынту курəдите хутиəзы моунтəны.\nКурəдите ӈанаса хонты ӈиле мəнə (право) дүбəəнантибити курəдите\nмоу, ӈиле ӈəтумиамуо моумту, тəгəтə хонты ӈиле мəнə (право) хурсəбса\nкəрҫу моунтудя.\nСтатья 14\nКурəдите ӈанаса хонты ӈиле мəнəмты (право) хуулəбити\nлүӈкүрүбсянəзəмты хунсəə” моу”мəны ӈонə хонты мəнə тороубтуса тəндə\nлүӈкүрүбсянə.\nТəтти ӈиле мəнə (право) серəрыгəтызə” тəə түхоны, каӈгə тəнерибся кəрҫу\nтохитəны нинты ӈуо” политический сиəр,кəтти лыку дүөайтетуо\nнеру” ӈонə дямəлəкə” кəрҫу” Сунə 5уомтумəə” Тандей (Объединенный\nНация).\nСтатья 15\nКурəдите ӈанаса хонты ӈиле мəнə (право) гражданстводя.\nСылыгалите нибити мынту койры” гражданствогали ӈонə кəрбүбүтү",
            "Image": "f9ade3fab730ffe239a152bdea88bdfe"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "нутумəə” гражданствамту.\nСтатья 16\nНимбымтыə” куодүму” ӈонə ны” хонды” ӈиле мəнə (право), нисы сəӈүрə”\nкурəди ӈанасанə тансəгəтə иммə”, курəди сябытыӈ ӈəзу, курəди ӈуодя\nтялирӈү”, ӈуомтаса кəтти мяйзасы, мелызəсы ӈиле тандемту. Сытыӈ\nхонды” хелиде” ӈиле мəнə” (права”) ӈуомтаса кəтти мяйзаса,\nӈуойтены нилыбся ӈонə тарумса түхоны.\n5уомтəбса кəрҫу мынту ихүтү мелызəмəə ӈонə лəбкузəбту- муо сиття”\nкəйзə ӈуомтəтугəй.\nТансə тəттирə ӈануо ӈонə мəӈəзə обществə хелыə, куниə ӈизисилибити\nмынту обществатə ӈонə государстватə.\nСтатья 17\nКурəдите ӈанаса хонбити мынту (право) ӈиле ӈалирə” кəтти ӈу”озə\nӈалирə” хунсəй ӈанасанəй нану.\nСылыгалитендə нибити мынту (право) ментизили” тəндə” ӈалирə”.\nСтатья 18\nКурəдите ӈанаса хонты ӈиле мəнə (право) нендя”туомəны сынерырся,\nсяру ӈонə ӈиле тандету ӈуо (религия); курəдите ӈанаса хонсызə\nхүнтүрүбся тəрəди ӈуодя, курəди хуйӈы, хонсызə ӈиле камя”туо\nманү”тəбса, ӈиле ӈəтумиамуо” хүнсерəə” кəрҫуодей.\nСтатья 19\nКурəдите ӈанаса хонты ӈиле мəнə (право) нендя”туо манү”тəбсадя,\nдебтазабса тəндитиӈ кангə кəрбуӈу; тəтти мəнə (право) тəзү”тəту\nнендя”туомəны дебтазабса манү”тəбсатү, курəдите дүрымы”, буозу”\nнисы сəӈүрə” курəдите государственный границедя.\nСтатья 20\nКурəдите ӈанаса дөзүрхүтү мынту куниа кəрбуӈу: курəдите хетəгəə”\nӈунүоза”дя, ӈанасанə ӈунүбсанə”дя (ассоциаций).\nСылыгалите нисизи” хүтү”тəру” ассоциациетə мəнəнту нисы\nтəлибтири”.\nСтатья 21\nКурəдите ӈанаса хонты ӈиле мəнə (право) управляйрмүнтə моунтəнынты\nкəлүбтүмəə” ӈанасанəй таккəмəны.\nКурəдите ӈанаса хонты ӈиле мəнə (право) денсидемəəны хунсəйнану\nӈəйбəумунтə ӈиле моунты государствə” службатəны.\n5анасанə” тансə мəнə ихүтү мынту нягəə правительство ӈузабса тохи;\nтəтти мəнə нəтəрəбтугуйхүтү мынту хүөти” мелы”сырытыə” натү”дятини,\nкурəди” мелы”сырыбитиӈ мынту тиидялутуо” голосованиентəны\nкəтти хунсəəмəны кунини голосовайрся ӈанаса хонсызə ӈиле мəнə.\nСтатья 22\nКурəдите ӈанаса, общество терə ихүтү, хонты ӈиле мəнə (право)\nсоциальное обеспечениедя ӈонə хунсəə” правə”дя, тəзу”тəтуо”\nняндятуо бəзуатəбса сыты ӈиле мəнүтү (правайтү) экономический,\nсоциальный ӈонə культурный сунəнтини ӈанасанəй танде” ӈонə\nмеждународный сүөарубса курəдите государство таккəмəны.\nСтатья 23\nКурəдите ӈанаса хонты ӈиле мəнə (право) ӈəйбəузадя, няндя”туо\nнатярубса ӈəйбəузадя, тəны кунини кəрбуӈу, нягəə ӈонə неими”\nӈəйбəузату ситтямəны иттүодя ӈонə ӈизи”силибити мынту ӈəйбəузагали\nиттүо кəрҫугəтə.\nКурəдите ӈанаса, нисы хундялтарыби”, кəмүзүхүтү мынту хелиде\nденси”, хелиде ӈəйбəузаниизə.\nКурəдите ӈанаса кəмүзүбүтү мынту нягəə ӈəзи”тəтыəə мазайсүө кəтти\nденси ӈəйбəузатуниизə, куниəə”мəны нягəй нилыбиазəə тандетунану\nкəтти ӈонəнту ӈонə хелы”сылибиазəйзə нягəй хунсəй социальный\nобеспечениятəны нилынягəты.",
            "Image": "fdf0ca294d8a51ab8878996966278a77"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Курəдите ӈанаса хонты ӈиле мəнə (право) ӈунүнтəбса ӈəйбəузə” сунə”\n(союзə”) тиитəсы тəндə” сунəти” (союзəнди”) ӈизи”синягəты ӈиле\nмəнүтү.\nСтатья 24\nКурəдите ӈанаса хонты ӈиле мəнə (право) ниибтүгуйсядя, хүтүдя ӈиле\nмəнə (право) тəни ӈəйбəуза” дялы кəри ӈонə денси хонтыə хүө бəухү”\nниибтүгуйся.\nСтатья 25\nКурəдите ӈанаса хонты ӈиле мəнə (право) тəрəди нилудя: ӈомсу”,\nдембиа”, леккырə” ӈəтəубса ӈонə хунсəə” нилыбся кəрҫу”дя, курəди\nихүтү нягəə нягəə нилыбсяты ӈонə тандеты нягəй нилыбся дязыкү,\nхонты ӈиле мəнə хелы”сырынягəты нибити ӈəйбəу”, дярəзыкəбити,\nмусанумхүтү, сырумхүтү, бəйка”имхүтү кəтти иниа”имхүтү,\nбасагалимхүтү ӈонə ӈəтумхи” хунсə” кəрҫу” нинту” хезытытыə” сыты\nсəмырыгəтəты.\nНемы ися коныбся ӈонə дяхүрка ибся хонəйти” ӈиле мəнə (право)\nӈəзүлүнагəтуӈ ӈонə хелы”сылинагəтыӈ. Бенде” нүо”, ӈəтумтыə” ӈуомсуоде\nтандəтəны кəтти нинту” ӈуомсуоде тандəтəны, хонхитыӈ мынту хелиде\nӈизисибся.\nСтатья 26\nКурəдите ӈанаса хонты ӈиле мəнə (право) хозатəбсанимəəны.\nТенымтыгуйхи” мынту денсигали, тəтти кəрҫу мəӈəзəмəəны ментизити\nнерəбтəə ӈонə бəнде” дязыкүдя иттүо тенымтыгуйся. Нерəбтəə\nтенымтыгуйся ихүтү мынту бəнди”дя итүо. Техника ӈонə ӈəйбəузадя\nиттүо тенымтыгуйся ихүтүӈ мынду” бəнде”ти” түүтəрутуо”, ани”ə,\nбəнтуо тенымтыгуйся хелидемəəны түүрүбүтү мынту бəнде”\nкəрбутуоти”.\nТенымтыгуйся ихүтү мынту хезытытыə бəнде” ӈанасанə сəмыры\nбозуатəбсадя ӈонə ӈукəгимти”куйтиə бəндети нягəй тенырыбся,\nхүся”лубса, дильситибся ӈонə тенынбся ӈиле ӈанасанə мəнə”\nмəӈəзəмəəны няндябсянимəəны иттүо”. Тенымтыгуйся ихүтү мынту\nхелы”сытыə нятүӈ сəмəры теныбся, сүөарубся бəнде ӈанасанə” дүтымəны,\nкурəдите нибити ӈуо” сяхытиӈ кəтти хүнтүрүбсянутүӈ ӈуодя,\nхелы”сыбити мынту Сунə 5уомтумəə” Тандей (Объединенный Нация)\nкамя”са нягимтүгутүой кəрҫуй.\nНүо” деди” хонты” ӈиле мəнə (право) натярса, кунини\nтенымтыгуйсизитə” сиəнə” нүотиӈ.\nСтатья 27\nКурəдите ӈанаса тороубүтү мынту ӈанасанə” танде культурный”\nнилутəны, нялтəбити мынту хүнсерəй кəрҫуодейдя участвовайрхүтү\nмынту научный прогрессетəны ӈонə тороубтугуйхүтү тəндəты ӈүнязү”.\nКурəдите ӈанаса хонты ӈиле мəнə (право) ӈизисибсядя сəмырыты,\nмəненсəкүтү, куниə” иӈу” научный, литературный кəтти\nхудожественный ӈəйбəузатинунту, курəди” сыты ӈиле\nмелызасыəдейти.\nСтатья 28\nКурəдите ӈанаса хонты мəнə (право) социальный ӈонə международный\nӈəзи”тəбсадя, курəдитəны ӈиле мəнə” (права) ӈонə няндябса”, хозүтүө”\nӈануо Декларациетəны, бəнде” дүлсырыбитиӈ мынту.\nСтатья 29\nКурəдите ӈанаса хонты мəнə” (обязанности), нондитыə” ӈанасанə\nтанде нерəны, кунини ӈиле сəмырыты няндя”са бозатəсузə.\nМелы”сыса ӈиле мəнүтү (правайтү) ӈонə няндябсатү, курəдите ӈанаса\nнонсубтырибити мынту тəəтүхораны, каӈгə сыты мелысыкəсытə тəрəди\nкəрҫу, нинтыə нөльхү”күрү” законəтəны ноӈхəмəны иттүотуниизə ӈонə\nдүөайтетуо ӈанасанə” тандей нягəй ӈəзүлүбсямтуӈ ӈонə миттəбсямтыӈ\nбəнсə маа хутеемтыӈ ӈонə нягəй нилыбсябтыӈ демократический\nобществатəны.\nМелы”сыбся тəндə” ӈиле мəнə” (права”) каӈкəгалите нибитиӈ мынту\nСунə 5уомтумəə” Тандей (Объединенный Нация) неру” кəйнимəəны\nконы”.\nСтатья 30",
            "Image": "eeee47eec576e6cd5dc7993e7ca12541"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Маагалите ӈануо Декларациетəны иттүо нибити мынту дебтуру”,\nмилитиə мантə курəдикүө государствотə, сунə”тə кəтти ӈанасанə”\nсунə”тə кəтти бəзəлтуо” хорү”ти правə мелысынагəтыӈ тəндə ӈəйбəуза,\nхезы”тытыə сымбабтыгуйсядя правə” ӈонə няндябса”, хозүтүө” ӈануо\nДекларациятəны.",
            "Image": "eb09c75b54646da0dfaa36b2b7b62ae4"
        }
    }
}
