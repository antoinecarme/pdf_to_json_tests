{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469619,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Нерәзытыә буозу\nТясәзыби”, куниа басәбса ӈанасанә” корҫә терә, иттүо бәнди” ӈанасанәй\nтанде” терәтини, ӈонә хелиде” ӈиле мәнүтүӈ” (правайтиӈ) иттү бәзәтуобса\nтохитәны, хунтәмәны буобса, бәнде” ӈанасанә”дя иттүо хетәгәә нилу; ӈонә\nтясәзыби”, куниа нинту” тясәзыбся ӈонә ноӈхомәны ибся ӈанасанә” ӈиле\nмәнә”дя (к правам) тәза”а” номбә” кәрҫу”, курәди” болуатүгуйтү”\nӈанасанәй сяру, ӈонә мелызәби” тәрәди хетәгәә нилу, кунини ӈанасанә”\nхонсызә” няндятуо” буозу” ӈонә манү”тәбса, нисызә” хыләдятә” ӈонә\nмәӈкәәмәны нилы”, дебтурусү” хирәгәә ӈанасанә” мәнә ися; ӈонә\nтясәзыби”, куниа ӈанасанәй ӈиле мәнә” (права”) муунтабү” мынту кәмиабса\nзаконәтәны, нинагәты ӈанаса нонсу” ӈизи”тихиасы ӈиле мәнүтү (правайтү);\nӈонә\nтясәзыби”, куниа ӈанасанәй танде” хелы”сыӈы” нятүӈ сүөарүрӈү”\nдүзытәндыӈ; ӈонә\nтясәзыби”, куниа ӈанасанәй танде” иттүо” Сунә 5уомтумәә” Тандейтәны\n(Объединенный Нациятәны) ӈанузумтудүо” Уставатәнынты иттүо” ӈиле\nхүнтүрүбсятүӈ ӈанасанәй ӈиле мәнә”дя (права”дя), ӈанасанә корҫә\nӈүназәйдя, денсиде” ӈиле мәнә”дя (права”дя) куодүму ӈонә ны дермәәны\nтәмәәны сытыӈ мундүсуо” хелысыбсяниимәәны социальный прогрессетәны нягәй\nнилынягәтыӈ няндя”са; ӈонә\nтясәзыби”, куниа моу”-терә” (государства-члены) мундүху” Сунә 5уомтумәә”\nТандейнану (Объединенный Нациянану), нятүӈ ӈәзүнагәтуӈ, сүөарүрнагәтуӈ,\nӈәзүнагәтуӈ ӈанасанәй ӈиле мәнә” (права”) ӈонә мәӈәзәә нендябсанутүӈ;\nӈонә\nтясәзыби”, куниа бәнде” ӈанасанә” дильситиӈи” корҫә ӈонә ӈоры тәндәй\nӈиле мәнәй (этих прав) ӈонә няндябса” хонты тетуа ани”ә тору дүлсынагә\nәмә сиәр,\nГенеральная Ассамблея\nдебтазату ӈануо\nБәнде” ӈанасанә” дязыкүдя иттүо декларация ӈанасанә ӈиле мәнә” (прав)\nнерутәты хуантәту дямәләкә кәрҫу, курәди түүнянтуӈу” бәнде” ӈанасанә”\nтанде” ӈонә государства”, тәндә дязыкү курәдите ӈанаса кәтти курәдите\nобщество терә, сәӈүрса әмә ӈануо Декларациядя, кәрбулохазәйтә”\nтенымтыгуйся ӈонә хозатәбса сәрәәмәны тәндә” права” ӈонә няндябса” нягәй\nбәндети тенырынагәтыӈ ӈонә митәбиазә” национальный ӈонә международный\nпрогрессивный сәрәәмәны, бәнде” ӈанасанә” танде” ӈонә государства-терә\nорганизация тенырынагәтыӈ, тәндә комәәны моу терә” иттүо”\nюрисдикциетәнынтыӈ.\nСтатья 1\nБәнде” ӈанасанә” ӈәтукәнды” нендя”туо” ӈонә хонсы хелиде” ӈиле мәнәй\n(правай). Сытыӈ хонды” ӈиле ӈонда ӈонә сяру, дүзытәндыӈ ихүтүӈ нягәә”\nсүөарусә”.",
            "Image": "b30017a809b37d6ac7911787bdd8c76d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Статья 2\nКурәдите ӈанаса хонхиты мынту ӈиле мәнү”тү (правайтү) ӈонә няндябсатү,\nхозүтүө” ӈануо Декларациетәны, нисы сәӈүрә”: курәди ӈанасанә” тансәгәтә\nиммә, курәди сябыты кухуо, куодүму кәтти ны, курәди ӈиле ӈәтумиамуо\nсиәдеты, курәди ӈуодя хүнтүрүбсязы иӈу, курәди политикә ӈәзу камяӈу,\nкурәди ӈанасанә тансәдя иӈу ӈонә курәди ӈәтумиамуонту сиәр: ӈүня” кәтти\nмәӈкәә” иху” тагәбтәә” ирити, имидити.\nТәндә комәәны ниби” нягәә сәӈүрә” хунсә” политический, ӈиле мәнәнтәнунты\nиттүо (правовой) ӈонә международный моунты статусәдя, кунини нилыӈы\nӈанаса нисы сәӈүрә” хундялтуо кәтти камя”лутуо тәндә” моу”.\nСтатья 3\nКурәдите ӈанаса хонты ӈиле мәнә (право) нилыбсядя, няндябсадя ӈонә\nнинту” ментизибсятыдя.\nСтатья 4\nСылыгалите нибити нягәә сиба”тәру”, сиба”тәрубса ӈонә тамтарубса\nсиба”тини нинту кунитены нягәә кәрҫу.\nСтатья 5\nСылыгалите нибити мынту хоси”тәры”, сиба”тәру”, хеттибтыгуйли”\nнәмбәниизә.\nСтатья 6\nКурәдите ӈанаса, кунитены нибити ӈуо”, хонхити нягәә ӈиле мәнә (право)\nӈиле нилутыниимәны\nСтатья 7\nБәнде” ӈанасанә” хелиде” законатәны ӈонә хонды” ӈиле мәнә (право) нисы\nсәӈүрә” нинту” хелиде” ӈизисибся”дя итүо” тәндә законәтәны. Бәнде”\nӈанасанә” хонды” ӈиле мәнә (право) хелидемәәны ӈизи”силинягәтыӈ\nдискриминациегәтә, нинту” ӈәзү”лутүө ӈануо Декларациетәны ӈонә хунсә\nкурәдите номү”тәтуо тәрәди дискриминациядя кәрҫу.\nСтатья 8\nКурәдите ӈанаса хонты ӈиле мәнә (право) ӈизи”сибся- нимәәны ӈиле мәнүнтү\n(правайтү) бәнтуны иттүо” суда”тини каӈгә мәнтизилибити” ӈиле мәнүнтү\n(правайтү), куниә” ӈәзүлүӈантә” конституциетәны кәтти законәтәны.\nСтатья 9\nСылыгалите нибити мынту камя”лу” ӈанасанәйгитә хунде, мәрки”тәры”,\nхундямтялыры” ӈонә сиба”тәру”.\nСтатья 10\nКурәдите ӈанаса, ӈанузүмтүкүся ӈиле мәнүтү (правайтү) ӈонә ӈанузүмтүкүся\nуголовный сиәрәмты, хонты ӈиле мәнә (право) мелызәсыәдиәзы сиәрты\nкатемәрунагәту ӈәзи”тәтыә ӈонә няндя”туо судәтә.",
            "Image": "4801836ba159ff8ea02563d1ec32dbf1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Статья 11\nКурәдите ӈанаса, лага”тарутуо курәдикүө сиәртәны, хонты ӈиле мәнә\n(право) ӈизи”сиси сиәркали исямту тәә түбә каӈгә сыты сиәрту\nӈәтәурусүзү” законә ӈәзүтүө судәтә, кунини сыты ӈизи”силисизи”.\nСылыгалите нибити мынту ӈомтәбтуру” нинту” мелызасыәдейты сиәрниизә,\nтәтти сиәр ихү” сыты ӈиле тандеты кәрҫутини нинту номбә кәрҫудя иттүо.\nНибити мынту тәндә кәрҫуниизә тетуа ани”әмәны кәтти бәзәтуомәны хоралу”\nтәндә дялыгәтә каӈгә иху мелызәмәә тәтти кәрҫу.\nСтатья 12\nСылыгалите нибити мынту хүтүтә” хунсә ӈанаса корҫәтә кәтти ӈиле тандетә,\nнибити мынту ментизи” тәндәты мазә, тәндәты тиидятуо” хотүрә кунсыны\nиттүо” кәрҫу”, Курәдите ӈанаса ӈизи”силибити мынту законатәны тәрәди”\nментизибсягитә.\nСтатья 13\nКурәдите ӈанаса дөзүрхүтү мынту тәмәәны кунимәны кәрбуӈу, нилыбити мынту\nкурәдите хутиәзы моунтәны.\nКурәдите ӈанаса хонты ӈиле мәнә (право) дүбәәнантибити курәдите моу,\nӈиле ӈәтумиамуо моумту, тәгәтә хонты ӈиле мәнә (право) хурсәбса кәрҫу\nмоунтудя.\nСтатья 14\nКурәдите ӈанаса хонты ӈиле мәнәмты (право) хууләбити лүӈкүрүбсянәзәмты\nхунсәә” моу”мәны ӈонә хонты мәнә тороубтуса тәндә лүӈкүрүбсянә.\nТәтти ӈиле мәнә (право) серәрыгәтызә” тәә түхоны, каӈгә тәнерибся кәрҫу\nтохитәны нинты ӈуо” политический сиәр,кәтти лыку дүөайтетуо неру” ӈонә\nдямәләкә” кәрҫу” Сунә 5уомтумәә” Тандей (Объединенный Нация).\nСтатья 15\nКурәдите ӈанаса хонты ӈиле мәнә (право) гражданстводя.\nСылыгалите нибити мынту койры” гражданствогали ӈонә кәрбүбүтү нутумәә”\nгражданствамту.\nСтатья 16\nНимбымтыә” куодүму” ӈонә ны” хонды” ӈиле мәнә (право), нисы сәӈүрә”\nкурәди ӈанасанә тансәгәтә иммә”, курәди сябытыӈ ӈәзу, курәди ӈуодя\nтялирӈү”, ӈуомтаса кәтти мяйзасы, мелызәсы ӈиле тандемту. Сытыӈ хонды”\nхелиде” ӈиле мәнә” (права”) ӈуомтаса кәтти мяйзаса, ӈуойтены нилыбся\nӈонә тарумса түхоны.\n5уомтәбса кәрҫу мынту ихүтү мелызәмәә ӈонә ләбкузәбту- муо сиття” кәйзә\nӈуомтәтугәй.\nТансә тәттирә ӈануо ӈонә мәӈәзә обществә хелыә, куниә ӈизисилибити мынту\nобществатә ӈонә государстватә.",
            "Image": "ea4aad3ef2b4e344f556e7727f803ff5"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Статья 17\nКурәдите ӈанаса хонбити мынту (право) ӈиле ӈалирә” кәтти ӈу”озә ӈалирә”\nхунсәй ӈанасанәй нану.\nСылыгалитендә нибити мынту (право) ментизили” тәндә” ӈалирә”.\nСтатья 18\nКурәдите ӈанаса хонты ӈиле мәнә (право) нендя”туомәны сынерырся, сяру\nӈонә ӈиле тандету ӈуо (религия); курәдите ӈанаса хонсызә хүнтүрүбся\nтәрәди ӈуодя, курәди хуйӈы, хонсызә ӈиле камя”туо манү”тәбса, ӈиле\nӈәтумиамуо” хүнсерәә” кәрҫуодей.\nСтатья 19\nКурәдите ӈанаса хонты ӈиле мәнә (право) нендя”туо манү”тәбсадя,\nдебтазабса тәндитиӈ кангә кәрбуӈу; тәтти мәнә (право) тәзү”тәту\nнендя”туомәны дебтазабса манү”тәбсатү, курәдите дүрымы”, буозу” нисы\nсәӈүрә” курәдите государственный границедя.\nСтатья 20\nКурәдите ӈанаса дөзүрхүтү мынту куниа кәрбуӈу: курәдите хетәгәә”\nӈунүоза”дя, ӈанасанә ӈунүбсанә”дя (ассоциаций).\nСылыгалите нисизи” хүтү”тәру” ассоциациетә мәнәнту нисы тәлибтири”.\nСтатья 21\nКурәдите ӈанаса хонты ӈиле мәнә (право) управляйрмүнтә моунтәнынты\nкәлүбтүмәә” ӈанасанәй таккәмәны.\nКурәдите ӈанаса хонты ӈиле мәнә (право) денсидемәәны хунсәйнану\nӈәйбәумунтә ӈиле моунты государствә” службатәны.\n5анасанә” тансә мәнә ихүтү мынту нягәә правительство ӈузабса тохи; тәтти\nмәнә нәтәрәбтугуйхүтү мынту хүөти” мелы”сырытыә” натү”дятини, курәди”\nмелы”сырыбитиӈ мынту тиидялутуо” голосованиентәны кәтти хунсәәмәны\nкунини голосовайрся ӈанаса хонсызә ӈиле мәнә.\nСтатья 22\nКурәдите ӈанаса, общество терә ихүтү, хонты ӈиле мәнә (право) социальное\nобеспечениедя ӈонә хунсәә” правә”дя, тәзу”тәтуо” няндятуо бәзуатәбса\nсыты ӈиле мәнүтү (правайтү) экономический, социальный ӈонә культурный\nсунәнтини ӈанасанәй танде” ӈонә международный сүөарубса курәдите\nгосударство таккәмәны.\nСтатья 23\nКурәдите ӈанаса хонты ӈиле мәнә (право) ӈәйбәузадя, няндя”туо натярубса\nӈәйбәузадя, тәны кунини кәрбуӈу, нягәә ӈонә неими” ӈәйбәузату ситтямәны\nиттүодя ӈонә ӈизи”силибити мынту ӈәйбәузагали иттүо кәрҫугәтә.\nКурәдите ӈанаса, нисы хундялтарыби”, кәмүзүхүтү мынту хелиде денси”,\nхелиде ӈәйбәузаниизә.",
            "Image": "4459ec42a8f1e3519bead68913438a96"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Курәдите ӈанаса кәмүзүбүтү мынту нягәә ӈәзи”тәтыәә мазайсүө кәтти денси\nӈәйбәузатуниизә, куниәә”мәны нягәй нилыбиазәә тандетунану кәтти ӈонәнту\nӈонә хелы”сылибиазәйзә нягәй хунсәй социальный обеспечениятәны\nнилынягәты.\nКурәдите ӈанаса хонты ӈиле мәнә (право) ӈунүнтәбса ӈәйбәузә” сунә”\n(союзә”) тиитәсы тәндә” сунәти” (союзәнди”) ӈизи”синягәты ӈиле мәнүтү.\nСтатья 24\nКурәдите ӈанаса хонты ӈиле мәнә (право) ниибтүгуйсядя, хүтүдя ӈиле мәнә\n(право) тәни ӈәйбәуза” дялы кәри ӈонә денси хонтыә хүө бәухү”\nниибтүгуйся.\nСтатья 25\nКурәдите ӈанаса хонты ӈиле мәнә (право) тәрәди нилудя: ӈомсу”, дембиа”,\nлеккырә” ӈәтәубса ӈонә хунсәә” нилыбся кәрҫу”дя, курәди ихүтү нягәә\nнягәә нилыбсяты ӈонә тандеты нягәй нилыбся дязыкү, хонты ӈиле мәнә\nхелы”сырынягәты нибити ӈәйбәу”, дярәзыкәбити, мусанумхүтү, сырумхүтү,\nбәйка”имхүтү кәтти иниа”имхүтү, басагалимхүтү ӈонә ӈәтумхи” хунсә”\nкәрҫу” нинту” хезытытыә” сыты сәмырыгәтәты.\nНемы ися коныбся ӈонә дяхүрка ибся хонәйти” ӈиле мәнә (право)\nӈәзүлүнагәтуӈ ӈонә хелы”сылинагәтыӈ. Бенде” нүо”, ӈәтумтыә” ӈуомсуоде\nтандәтәны кәтти нинту” ӈуомсуоде тандәтәны, хонхитыӈ мынту хелиде\nӈизисибся.\nСтатья 26\nКурәдите ӈанаса хонты ӈиле мәнә (право) хозатәбсанимәәны. Тенымтыгуйхи”\nмынту денсигали, тәтти кәрҫу мәӈәзәмәәны ментизити нерәбтәә ӈонә бәнде”\nдязыкүдя иттүо тенымтыгуйся. Нерәбтәә тенымтыгуйся ихүтү мынту бәнди”дя\nитүо. Техника ӈонә ӈәйбәузадя иттүо тенымтыгуйся ихүтүӈ мынду” бәнде”ти”\nтүүтәрутуо”, ани”ә, бәнтуо тенымтыгуйся хелидемәәны түүрүбүтү мынту\nбәнде” кәрбутуоти”.\nТенымтыгуйся ихүтү мынту хезытытыә бәнде” ӈанасанә сәмыры бозуатәбсадя\nӈонә ӈукәгимти”куйтиә бәндети нягәй тенырыбся, хүся”лубса, дильситибся\nӈонә тенынбся ӈиле ӈанасанә мәнә” мәӈәзәмәәны няндябсянимәәны иттүо”.\nТенымтыгуйся ихүтү мынту хелы”сытыә нятүӈ сәмәры теныбся, сүөарубся\nбәнде ӈанасанә” дүтымәны, курәдите нибити ӈуо” сяхытиӈ кәтти\nхүнтүрүбсянутүӈ ӈуодя, хелы”сыбити мынту Сунә 5уомтумәә” Тандей\n(Объединенный Нация) камя”са нягимтүгутүой кәрҫуй.\nНүо” деди” хонты” ӈиле мәнә (право) натярса, кунини тенымтыгуйсизитә”\nсиәнә” нүотиӈ.\nСтатья 27\nКурәдите ӈанаса тороубүтү мынту ӈанасанә” танде культурный” нилутәны,\nнялтәбити мынту хүнсерәй кәрҫуодейдя участвовайрхүтү мынту научный\nпрогрессетәны ӈонә тороубтугуйхүтү тәндәты ӈүнязү”.\nКурәдите ӈанаса хонты ӈиле мәнә (право) ӈизисибсядя сәмырыты,\nмәненсәкүтү, куниә” иӈу” научный, литературный кәтти художественный",
            "Image": "a596eba2a9e9d3d1b8e67df882f75cbc"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ӈәйбәузатинунту, курәди” сыты ӈиле мелызасыәдейти.\nСтатья 28\nКурәдите ӈанаса хонты мәнә (право) социальный ӈонә международный\nӈәзи”тәбсадя, курәдитәны ӈиле мәнә” (права) ӈонә няндябса”, хозүтүө”\nӈануо Декларациетәны, бәнде” дүлсырыбитиӈ мынту.\nСтатья 29\nКурәдите ӈанаса хонты мәнә” (обязанности), нондитыә” ӈанасанә танде\nнерәны, кунини ӈиле сәмырыты няндя”са бозатәсузә.\nМелы”сыса ӈиле мәнүтү (правайтү) ӈонә няндябсатү, курәдите ӈанаса\nнонсубтырибити мынту тәәтүхораны, каӈгә сыты мелысыкәсытә тәрәди кәрҫу,\nнинтыә нөльхү”күрү” законәтәны ноӈхәмәны иттүотуниизә ӈонә дүөайтетуо\nӈанасанә” тандей нягәй ӈәзүлүбсямтуӈ ӈонә миттәбсямтыӈ бәнсә маа\nхутеемтыӈ ӈонә нягәй нилыбсябтыӈ демократический обществатәны.\nМелы”сыбся тәндә” ӈиле мәнә” (права”) каӈкәгалите нибитиӈ мынту Сунә\n5уомтумәә” Тандей (Объединенный Нация) неру” кәйнимәәны коны”.\nСтатья 30\nМаагалите ӈануо Декларациетәны иттүо нибити мынту дебтуру”, милитиә\nмантә курәдикүө государствотә, сунә”тә кәтти ӈанасанә” сунә”тә кәтти\nбәзәлтуо” хорү”ти правә мелысынагәтыӈ тәндә ӈәйбәуза, хезы”тытыә\nсымбабтыгуйсядя правә” ӈонә няндябса”, хозүтүө” ӈануо Декларациятәны.",
            "Image": "8cef455dc575f57825a0367c83398baf"
        }
    }
}
