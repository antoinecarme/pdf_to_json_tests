{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469694,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "Нерəзытыə буозу\nТясəзыби”, куниа басəбса ӈанасанə” корҫə терə, иттүо бəнди” ӈанасанəй танде” терəтини, ӈонə\nхелиде” ӈиле мəнүтүӈ” (правайтиӈ) иттү бəзəтуобса тохитəны, хунтəмəны буобса, бəнде” ӈанасанə”дя\nиттүо хетəгəə нилу; ӈонə\nтясəзыби”, куниа нинту” тясəзыбся ӈонə ноӈхомəны ибся ӈанасанə” ӈиле мəнə”дя (к правам) тəза”а”\nномбə” кəрҫу”, курəди” болуатүгуйтү” ӈанасанəй сяру, ӈонə мелызəби” тəрəди хетəгəə нилу, кунини\nӈанасанə” хонсызə” няндятуо” буозу” ӈонə манү”тəбса, нисызə” хылəдятə” ӈонə мəӈкəəмəны нилы”,\nдебтурусү” хирəгəə ӈанасанə” мəнə ися; ӈонə\nтясəзыби”, куниа ӈанасанəй ӈиле мəнə” (права”) муунтабү” мынту кəмиабса законəтəны, нинагəты\nӈанаса нонсу” ӈизи”тихиасы ӈиле мəнүтү (правайтү); ӈонə\nтясəзыби”, куниа ӈанасанəй танде” хелы”сыӈы” нятүӈ сүөарүрӈү” дүзытəндыӈ; ӈонə\nтясəзыби”, куниа ӈанасанəй танде” иттүо” Сунə 5уомтумəə” Тандейтəны (Объединенный Нациятəны)\nӈанузумтудүо” Уставатəнынты иттүо” ӈиле хүнтүрүбсятүӈ ӈанасанəй ӈиле мəнə”дя (права”дя), ӈанасанə\nкорҫə ӈүназəйдя, денсиде” ӈиле мəнə”дя (права”дя) куодүму ӈонə ны дермəəны тəмəəны сытыӈ мундүсуо”\nхелысыбсяниимəəны социальный прогрессетəны нягəй нилынягəтыӈ няндя”са; ӈонə\nтясəзыби”, куниа моу”-терə” (государства-члены) мундүху” Сунə 5уомтумəə” Тандейнану\n(Объединенный Нациянану), нятүӈ ӈəзүнагəтуӈ, сүөарүрнагəтуӈ, ӈəзүнагəтуӈ ӈанасанəй ӈиле мəнə” (права”)\nӈонə мəӈəзəə нендябсанутүӈ; ӈонə\nтясəзыби”, куниа бəнде” ӈанасанə” дильситиӈи” корҫə ӈонə ӈоры тəндəй ӈиле мəнəй (этих прав) ӈонə\nняндябса” хонты тетуа ани”ə тору дүлсынагə əмə сиəр,\nГенеральная Ассамблея\nдебтазату ӈануо\nБəнде” ӈанасанə” дязыкүдя иттүо декларация ӈанасанə ӈиле мəнə” (прав) нерутəты хуантəту дямəлəкə\nкəрҫу, курəди түүнянтуӈу” бəнде” ӈанасанə” танде” ӈонə государства”, тəндə дязыкү курəдите ӈанаса\nкəтти курəдите общество терə, сəӈүрса əмə ӈануо Декларациядя, кəрбулохазəйтə” тенымтыгуйся ӈонə\nхозатəбса сəрəəмəны тəндə” права” ӈонə няндябса” нягəй бəндети тенырынагəтыӈ ӈонə митəбиазə”\nнациональный ӈонə международный прогрессивный сəрəəмəны, бəнде” ӈанасанə” танде” ӈонə\nгосударства-терə организация тенырынагəтыӈ, тəндə комəəны моу терə” иттүо” юрисдикциетəнынтыӈ.\nСтатья 1\nБəнде” ӈанасанə” ӈəтукəнды” нендя”туо” ӈонə хонсы хелиде” ӈиле мəнəй (правай). Сытыӈ хонды” ӈиле\nӈонда ӈонə сяру, дүзытəндыӈ ихүтүӈ нягəə” сүөарусə”.\nСтатья 2\nКурəдите ӈанаса хонхиты мынту ӈиле мəнү”тү (правайтү) ӈонə няндябсатү, хозүтүө” ӈануо\nДекларациетəны, нисы сəӈүрə”: курəди ӈанасанə” тансəгəтə иммə, курəди сябыты кухуо, куодүму кəтти\nны, курəди ӈиле ӈəтумиамуо сиəдеты, курəди ӈуодя хүнтүрүбсязы иӈу, курəди политикə ӈəзу камяӈу,\nкурəди ӈанасанə тансəдя иӈу ӈонə курəди ӈəтумиамуонту сиəр: ӈүня” кəтти мəӈкəə” иху” тагəбтəə” ирити,\nимидити.\nТəндə комəəны ниби” нягəə сəӈүрə” хунсə” политический, ӈиле мəнəнтəнунты иттүо (правовой) ӈонə\nмеждународный моунты статусəдя, кунини нилыӈы ӈанаса нисы сəӈүрə” хундялтуо кəтти камя”лутуо\nтəндə” моу”.\nСтатья 3\nКурəдите ӈанаса хонты ӈиле мəнə (право) нилыбсядя, няндябсадя ӈонə нинту” ментизибсятыдя.\nСтатья 4\nСылыгалите нибити нягəə сиба”тəру”, сиба”тəрубса ӈонə тамтарубса сиба”тини нинту кунитены\nнягəə кəрҫу.\nСтатья 5\nСылыгалите нибити мынту хоси”тəры”, сиба”тəру”, хеттибтыгуйли” нəмбəниизə.\nСтатья 6\nКурəдите ӈанаса, кунитены нибити ӈуо”, хонхити нягəə ӈиле мəнə (право) ӈиле нилутыниимəны\nСтатья 7\nБəнде” ӈанасанə” хелиде” законатəны ӈонə хонды” ӈиле мəнə (право) нисы сəӈүрə” нинту” хелиде”\nӈизисибся”дя итүо” тəндə законəтəны. Бəнде” ӈанасанə” хонды” ӈиле мəнə (право) хелидемəəны\nӈизи”силинягəтыӈ дискриминациегəтə, нинту” ӈəзү”лутүө ӈануо Декларациетəны ӈонə хунсə курəдите\nномү”тəтуо тəрəди дискриминациядя кəрҫу.\nСтатья 8\nКурəдите ӈанаса хонты ӈиле мəнə (право) ӈизи”сибся- нимəəны ӈиле мəнүнтү (правайтү) бəнтуны иттүо”\nсуда”тини каӈгə мəнтизилибити” ӈиле мəнүнтү (правайтү), куниə” ӈəзүлүӈантə” конституциетəны кəтти\nзаконəтəны.\nСтатья 9\nСылыгалите нибити мынту камя”лу” ӈанасанəйгитə хунде, мəрки”тəры”, хундямтялыры” ӈонə\nсиба”тəру”.\nСтатья 10\nКурəдите ӈанаса, ӈанузүмтүкүся ӈиле мəнүтү (правайтү) ӈонə ӈанузүмтүкүся уголовный сиəрəмты, хонты\nӈиле мəнə (право) мелызəсыəдиəзы сиəрты катемəрунагəту ӈəзи”тəтыə ӈонə няндя”туо судəтə.\nСтатья 11\nКурəдите ӈанаса, лага”тарутуо курəдикүө сиəртəны, хонты ӈиле мəнə (право) ӈизи”сиси сиəркали\nисямту тəə түбə каӈгə сыты сиəрту ӈəтəурусүзү” законə ӈəзүтүө судəтə, кунини сыты ӈизи”силисизи”.\nСылыгалите нибити мынту ӈомтəбтуру” нинту” мелызасыəдейты сиəрниизə, тəтти сиəр ихү” сыты ӈиле\nтандеты кəрҫутини нинту номбə кəрҫудя иттүо. Нибити мынту тəндə кəрҫуниизə тетуа ани”əмəны кəтти\nбəзəтуомəны хоралу” тəндə дялыгəтə каӈгə иху мелызəмəə тəтти кəрҫу.\nСтатья 12\nСылыгалите нибити мынту хүтүтə” хунсə ӈанаса корҫəтə кəтти ӈиле тандетə, нибити мынту ментизи”\nтəндəты мазə, тəндəты тиидятуо” хотүрə кунсыны иттүо” кəрҫу”, Курəдите ӈанаса ӈизи”силибити мынту\nзаконатəны тəрəди” ментизибсягитə.",
            "Image": "9cca0e2c0f7c4debddfaefe162590602"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "Статья 13\nКурəдите ӈанаса дөзүрхүтү мынту тəмəəны кунимəны кəрбуӈу, нилыбити мынту курəдите хутиəзы\nмоунтəны.\nКурəдите ӈанаса хонты ӈиле мəнə (право) дүбəəнантибити курəдите моу, ӈиле ӈəтумиамуо моумту, тəгəтə\nхонты ӈиле мəнə (право) хурсəбса кəрҫу моунтудя.\nСтатья 14\nКурəдите ӈанаса хонты ӈиле мəнəмты (право) хуулəбити лүӈкүрүбсянəзəмты хунсəə” моу”мəны ӈонə хонты\nмəнə тороубтуса тəндə лүӈкүрүбсянə.\nТəтти ӈиле мəнə (право) серəрыгəтызə” тəə түхоны, каӈгə тəнерибся кəрҫу тохитəны нинты ӈуо”\nполитический сиəр,кəтти лыку дүөайтетуо неру” ӈонə дямəлəкə” кəрҫу” Сунə 5уомтумəə” Тандей\n(Объединенный Нация).\nСтатья 15\nКурəдите ӈанаса хонты ӈиле мəнə (право) гражданстводя.\nСылыгалите нибити мынту койры” гражданствогали ӈонə кəрбүбүтү нутумəə” гражданствамту.\nСтатья 16\nНимбымтыə” куодүму” ӈонə ны” хонды” ӈиле мəнə (право), нисы сəӈүрə” курəди ӈанасанə тансəгəтə иммə”,\nкурəди сябытыӈ ӈəзу, курəди ӈуодя тялирӈү”, ӈуомтаса кəтти мяйзасы, мелызəсы ӈиле тандемту. Сытыӈ\nхонды” хелиде” ӈиле мəнə” (права”) ӈуомтаса кəтти мяйзаса, ӈуойтены нилыбся ӈонə тарумса түхоны.\n5уомтəбса кəрҫу мынту ихүтү мелызəмəə ӈонə лəбкузəбту- муо сиття” кəйзə ӈуомтəтугəй.\nТансə тəттирə ӈануо ӈонə мəӈəзə обществə хелыə, куниə ӈизисилибити мынту обществатə ӈонə\nгосударстватə.\nСтатья 17\nКурəдите ӈанаса хонбити мынту (право) ӈиле ӈалирə” кəтти ӈу”озə ӈалирə” хунсəй ӈанасанəй нану.\nСылыгалитендə нибити мынту (право) ментизили” тəндə” ӈалирə”.\nСтатья 18\nКурəдите ӈанаса хонты ӈиле мəнə (право) нендя”туомəны сынерырся, сяру ӈонə ӈиле тандету ӈуо\n(религия); курəдите ӈанаса хонсызə хүнтүрүбся тəрəди ӈуодя, курəди хуйӈы, хонсызə ӈиле камя”туо\nманү”тəбса, ӈиле ӈəтумиамуо” хүнсерəə” кəрҫуодей.\nСтатья 19\nКурəдите ӈанаса хонты ӈиле мəнə (право) нендя”туо манү”тəбсадя, дебтазабса тəндитиӈ кангə\nкəрбуӈу; тəтти мəнə (право) тəзү”тəту нендя”туомəны дебтазабса манү”тəбсатү, курəдите дүрымы”,\nбуозу” нисы сəӈүрə” курəдите государственный границедя.\nСтатья 20\nКурəдите ӈанаса дөзүрхүтү мынту куниа кəрбуӈу: курəдите хетəгəə” ӈунүоза”дя, ӈанасанə ӈунүбсанə”дя\n(ассоциаций).\nСылыгалите нисизи” хүтү”тəру” ассоциациетə мəнəнту нисы тəлибтири”.\nСтатья 21\nКурəдите ӈанаса хонты ӈиле мəнə (право) управляйрмүнтə моунтəнынты кəлүбтүмəə” ӈанасанəй таккəмəны.\nКурəдите ӈанаса хонты ӈиле мəнə (право) денсидемəəны хунсəйнану ӈəйбəумунтə ӈиле моунты\nгосударствə” службатəны.\n5анасанə” тансə мəнə ихүтү мынту нягəə правительство ӈузабса тохи; тəтти мəнə нəтəрəбтугуйхүтү\nмынту хүөти” мелы”сырытыə” натү”дятини, курəди” мелы”сырыбитиӈ мынту тиидялутуо”\nголосованиентəны кəтти хунсəəмəны кунини голосовайрся ӈанаса хонсызə ӈиле мəнə.\nСтатья 22\nКурəдите ӈанаса, общество терə ихүтү, хонты ӈиле мəнə (право) социальное обеспечениедя ӈонə\nхунсəə” правə”дя, тəзу”тəтуо” няндятуо бəзуатəбса сыты ӈиле мəнүтү (правайтү) экономический,\nсоциальный ӈонə культурный сунəнтини ӈанасанəй танде” ӈонə международный сүөарубса курəдите\nгосударство таккəмəны.\nСтатья 23\nКурəдите ӈанаса хонты ӈиле мəнə (право) ӈəйбəузадя, няндя”туо натярубса ӈəйбəузадя, тəны кунини\nкəрбуӈу, нягəə ӈонə неими” ӈəйбəузату ситтямəны иттүодя ӈонə ӈизи”силибити мынту ӈəйбəузагали\nиттүо кəрҫугəтə.\nКурəдите ӈанаса, нисы хундялтарыби”, кəмүзүхүтү мынту хелиде денси”, хелиде ӈəйбəузаниизə.\nКурəдите ӈанаса кəмүзүбүтү мынту нягəə ӈəзи”тəтыəə мазайсүө кəтти денси ӈəйбəузатуниизə, куниəə”мəны\nнягəй нилыбиазəə тандетунану кəтти ӈонəнту ӈонə хелы”сылибиазəйзə нягəй хунсəй социальный\nобеспечениятəны нилынягəты.\nКурəдите ӈанаса хонты ӈиле мəнə (право) ӈунүнтəбса ӈəйбəузə” сунə” (союзə”) тиитəсы тəндə” сунəти”\n(союзəнди”) ӈизи”синягəты ӈиле мəнүтү.\nСтатья 24\nКурəдите ӈанаса хонты ӈиле мəнə (право) ниибтүгуйсядя, хүтүдя ӈиле мəнə (право) тəни ӈəйбəуза” дялы\nкəри ӈонə денси хонтыə хүө бəухү” ниибтүгуйся.\nСтатья 25\nКурəдите ӈанаса хонты ӈиле мəнə (право) тəрəди нилудя: ӈомсу”, дембиа”, леккырə” ӈəтəубса ӈонə\nхунсəə” нилыбся кəрҫу”дя, курəди ихүтү нягəə нягəə нилыбсяты ӈонə тандеты нягəй нилыбся дязыкү,\nхонты ӈиле мəнə хелы”сырынягəты нибити ӈəйбəу”, дярəзыкəбити, мусанумхүтү, сырумхүтү, бəйка”имхүтү\nкəтти иниа”имхүтү, басагалимхүтү ӈонə ӈəтумхи” хунсə” кəрҫу” нинту” хезытытыə” сыты сəмырыгəтəты.\nНемы ися коныбся ӈонə дяхүрка ибся хонəйти” ӈиле мəнə (право) ӈəзүлүнагəтуӈ ӈонə хелы”сылинагəтыӈ.\nБенде” нүо”, ӈəтумтыə” ӈуомсуоде тандəтəны кəтти нинту” ӈуомсуоде тандəтəны, хонхитыӈ мынту\nхелиде ӈизисибся.\nСтатья 26\nКурəдите ӈанаса хонты ӈиле мəнə (право) хозатəбсанимəəны. Тенымтыгуйхи” мынту денсигали, тəтти\nкəрҫу мəӈəзəмəəны ментизити нерəбтəə ӈонə бəнде” дязыкүдя иттүо тенымтыгуйся. Нерəбтəə тенымтыгуйся",
            "Image": "af0f6f9a16826929e36d76a593001815"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "ихүтү мынту бəнди”дя итүо. Техника ӈонə ӈəйбəузадя иттүо тенымтыгуйся ихүтүӈ мынду” бəнде”ти”\nтүүтəрутуо”, ани”ə, бəнтуо тенымтыгуйся хелидемəəны түүрүбүтү мынту бəнде” кəрбутуоти”.\nТенымтыгуйся ихүтү мынту хезытытыə бəнде” ӈанасанə сəмыры бозуатəбсадя ӈонə ӈукəгимти”куйтиə\nбəндети нягəй тенырыбся, хүся”лубса, дильситибся ӈонə тенынбся ӈиле ӈанасанə мəнə” мəӈəзəмəəны\nняндябсянимəəны иттүо”. Тенымтыгуйся ихүтү мынту хелы”сытыə нятүӈ сəмəры теныбся, сүөарубся\nбəнде ӈанасанə” дүтымəны, курəдите нибити ӈуо” сяхытиӈ кəтти хүнтүрүбсянутүӈ ӈуодя, хелы”сыбити\nмынту Сунə 5уомтумəə” Тандей (Объединенный Нация) камя”са нягимтүгутүой кəрҫуй.\nНүо” деди” хонты” ӈиле мəнə (право) натярса, кунини тенымтыгуйсизитə” сиəнə” нүотиӈ.\nСтатья 27\nКурəдите ӈанаса тороубүтү мынту ӈанасанə” танде культурный” нилутəны, нялтəбити мынту хүнсерəй\nкəрҫуодейдя участвовайрхүтү мынту научный прогрессетəны ӈонə тороубтугуйхүтү тəндəты ӈүнязү”.\nКурəдите ӈанаса хонты ӈиле мəнə (право) ӈизисибсядя сəмырыты, мəненсəкүтү, куниə” иӈу” научный,\nлитературный кəтти художественный ӈəйбəузатинунту, курəди” сыты ӈиле мелызасыəдейти.\nСтатья 28\nКурəдите ӈанаса хонты мəнə (право) социальный ӈонə международный ӈəзи”тəбсадя, курəдитəны ӈиле\nмəнə” (права) ӈонə няндябса”, хозүтүө” ӈануо Декларациетəны, бəнде” дүлсырыбитиӈ мынту.\nСтатья 29\nКурəдите ӈанаса хонты мəнə” (обязанности), нондитыə” ӈанасанə танде нерəны, кунини ӈиле сəмырыты\nняндя”са бозатəсузə.\nМелы”сыса ӈиле мəнүтү (правайтү) ӈонə няндябсатү, курəдите ӈанаса нонсубтырибити мынту\nтəəтүхораны, каӈгə сыты мелысыкəсытə тəрəди кəрҫу, нинтыə нөльхү”күрү” законəтəны ноӈхəмəны\nиттүотуниизə ӈонə дүөайтетуо ӈанасанə” тандей нягəй ӈəзүлүбсямтуӈ ӈонə миттəбсямтыӈ бəнсə маа\nхутеемтыӈ ӈонə нягəй нилыбсябтыӈ демократический обществатəны.\nМелы”сыбся тəндə” ӈиле мəнə” (права”) каӈкəгалите нибитиӈ мынту Сунə 5уомтумəə” Тандей\n(Объединенный Нация) неру” кəйнимəəны коны”.\nСтатья 30\nМаагалите ӈануо Декларациетəны иттүо нибити мынту дебтуру”, милитиə мантə курəдикүө\nгосударствотə, сунə”тə кəтти ӈанасанə” сунə”тə кəтти бəзəлтуо” хорү”ти правə мелысынагəтыӈ тəндə\nӈəйбəуза, хезы”тытыə сымбабтыгуйсядя правə” ӈонə няндябса”, хозүтүө” ӈануо Декларациятəны.",
            "Image": "0fc7d0ac4ddc5fb61ad216e6f0db1785"
        }
    }
}
