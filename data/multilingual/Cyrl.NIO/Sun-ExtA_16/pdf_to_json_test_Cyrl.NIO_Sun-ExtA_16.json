{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469725,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Нерəзытыə буозу\nТясəзыби”, куниа басəбса ӈанасанə” корҫə терə, иттүо\nбəнди” ӈанасанəй танде” терəтини, ӈонə хелиде”\nӈиле мəнүтүӈ” (правайтиӈ) иттү бəзəтуобса тохитəны,\nхунтəмəны буобса, бəнде” ӈанасанə”дя иттүо хетəгəə\nнилу; ӈонə\nтясəзыби”, куниа нинту” тясəзыбся ӈонə ноӈхомəны\nибся ӈанасанə” ӈиле мəнə”дя (к правам) тəза”а”\nномбə” кəрҫу”, курəди” болуатүгуйтү” ӈанасанəй\nсяру, ӈонə мелызəби” тəрəди хетəгəə нилу, кунини\nӈанасанə” хонсызə” няндятуо” буозу” ӈонə\nманү”тəбса, нисызə” хылəдятə” ӈонə мəӈкəəмəны нилы”,\nдебтурусү” хирəгəə ӈанасанə” мəнə ися; ӈонə\nтясəзыби”, куниа ӈанасанəй ӈиле мəнə” (права”)\nмуунтабү” мынту кəмиабса законəтəны, нинагəты\nӈанаса нонсу” ӈизи”тихиасы ӈиле мəнүтү (правайтү);\nӈонə\nтясəзыби”, куниа ӈанасанəй танде” хелы”сыӈы”\nнятүӈ сүөарүрӈү” дүзытəндыӈ; ӈонə\nтясəзыби”, куниа ӈанасанəй танде” иттүо” Сунə\n5уомтумəə” Тандейтəны (Объединенный Нациятəны)\nӈанузумтудүо” Уставатəнынты иттүо” ӈиле\nхүнтүрүбсятүӈ ӈанасанəй ӈиле мəнə”дя (права”дя),\nӈанасанə корҫə ӈүназəйдя, денсиде” ӈиле мəнə”дя\n(права”дя) куодүму ӈонə ны дермəəны тəмəəны сытыӈ\nмундүсуо” хелысыбсяниимəəны социальный\nпрогрессетəны нягəй нилынягəтыӈ няндя”са; ӈонə\nтясəзыби”, куниа моу”-терə” (государства-члены)\nмундүху” Сунə 5уомтумəə” Тандейнану\n(Объединенный Нациянану), нятүӈ ӈəзүнагəтуӈ,\nсүөарүрнагəтуӈ, ӈəзүнагəтуӈ ӈанасанəй ӈиле мəнə”\n(права”) ӈонə мəӈəзəə нендябсанутүӈ; ӈонə\nтясəзыби”, куниа бəнде” ӈанасанə” дильситиӈи”\nкорҫə ӈонə ӈоры тəндəй ӈиле мəнəй (этих прав) ӈонə\nняндябса” хонты тетуа ани”ə тору дүлсынагə əмə\nсиəр,\nГенеральная Ассамблея\nдебтазату ӈануо\nБəнде” ӈанасанə” дязыкүдя иттүо декларация\nӈанасанə ӈиле мəнə” (прав) нерутəты хуантəту дямəлəкə\nкəрҫу, курəди түүнянтуӈу” бəнде” ӈанасанə” танде”\nӈонə государства”, тəндə дязыкү курəдите ӈанаса\nкəтти курəдите общество терə, сəӈүрса əмə ӈануо\nДекларациядя, кəрбулохазəйтə” тенымтыгуйся ӈонə\nхозатəбса сəрəəмəны тəндə” права” ӈонə няндябса”",
            "Image": "8cd05cc5139757d68cedf63c5ac3318a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "нягəй бəндети тенырынагəтыӈ ӈонə митəбиазə”\nнациональный ӈонə международный прогрессивный\nсəрəəмəны, бəнде” ӈанасанə” танде” ӈонə государства-\nтерə организация тенырынагəтыӈ, тəндə комəəны моу\nтерə” иттүо” юрисдикциетəнынтыӈ.\nСтатья 1\nБəнде” ӈанасанə” ӈəтукəнды” нендя”туо” ӈонə хонсы\nхелиде” ӈиле мəнəй (правай). Сытыӈ хонды” ӈиле\nӈонда ӈонə сяру, дүзытəндыӈ ихүтүӈ нягəə” сүөарусə”.\nСтатья 2\nКурəдите ӈанаса хонхиты мынту ӈиле мəнү”тү\n(правайтү) ӈонə няндябсатү, хозүтүө” ӈануо\nДекларациетəны, нисы сəӈүрə”: курəди ӈанасанə”\nтансəгəтə иммə, курəди сябыты кухуо, куодүму кəтти\nны, курəди ӈиле ӈəтумиамуо сиəдеты, курəди ӈуодя\nхүнтүрүбсязы иӈу, курəди политикə ӈəзу камяӈу,\nкурəди ӈанасанə тансəдя иӈу ӈонə курəди\nӈəтумиамуонту сиəр: ӈүня” кəтти мəӈкəə” иху” тагəбтəə”\nирити, имидити.\nТəндə комəəны ниби” нягəə сəӈүрə” хунсə”\nполитический, ӈиле мəнəнтəнунты иттүо (правовой)\nӈонə международный моунты статусəдя, кунини\nнилыӈы ӈанаса нисы сəӈүрə” хундялтуо кəтти\nкамя”лутуо тəндə” моу”.\nСтатья 3\nКурəдите ӈанаса хонты ӈиле мəнə (право) нилыбсядя,\nняндябсадя ӈонə нинту” ментизибсятыдя.\nСтатья 4\nСылыгалите нибити нягəə сиба”тəру”, сиба”тəрубса\nӈонə тамтарубса сиба”тини нинту кунитены нягəə\nкəрҫу.\nСтатья 5\nСылыгалите нибити мынту хоси”тəры”, сиба”тəру”,\nхеттибтыгуйли” нəмбəниизə.\nСтатья 6\nКурəдите ӈанаса, кунитены нибити ӈуо”, хонхити\nнягəə ӈиле мəнə (право) ӈиле нилутыниимəны\nСтатья 7\nБəнде” ӈанасанə” хелиде” законатəны ӈонə хонды”\nӈиле мəнə (право) нисы сəӈүрə” нинту” хелиде”\nӈизисибся”дя итүо” тəндə законəтəны. Бəнде”",
            "Image": "ca89f1940604aefcf734c81111ff9871"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ӈанасанə” хонды” ӈиле мəнə (право) хелидемəəны\nӈизи”силинягəтыӈ дискриминациегəтə, нинту”\nӈəзү”лутүө ӈануо Декларациетəны ӈонə хунсə курəдите\nномү”тəтуо тəрəди дискриминациядя кəрҫу.\nСтатья 8\nКурəдите ӈанаса хонты ӈиле мəнə (право) ӈизи”сибся-\nнимəəны ӈиле мəнүнтү (правайтү) бəнтуны иттүо”\nсуда”тини каӈгə мəнтизилибити” ӈиле мəнүнтү\n(правайтү), куниə” ӈəзүлүӈантə” конституциетəны\nкəтти законəтəны.\nСтатья 9\nСылыгалите нибити мынту камя”лу” ӈанасанəйгитə\nхунде, мəрки”тəры”, хундямтялыры” ӈонə\nсиба”тəру”.\nСтатья 10\nКурəдите ӈанаса, ӈанузүмтүкүся ӈиле мəнүтү (правайтү)\nӈонə ӈанузүмтүкүся уголовный сиəрəмты, хонты ӈиле\nмəнə (право) мелызəсыəдиəзы сиəрты катемəрунагəту\nӈəзи”тəтыə ӈонə няндя”туо судəтə.\nСтатья 11\nКурəдите ӈанаса, лага”тарутуо курəдикүө сиəртəны,\nхонты ӈиле мəнə (право) ӈизи”сиси сиəркали исямту\nтəə түбə каӈгə сыты сиəрту ӈəтəурусүзү” законə ӈəзүтүө\nсудəтə, кунини сыты ӈизи”силисизи”.\nСылыгалите нибити мынту ӈомтəбтуру” нинту”\nмелызасыəдейты сиəрниизə, тəтти сиəр ихү” сыты ӈиле\nтандеты кəрҫутини нинту номбə кəрҫудя иттүо.\nНибити мынту тəндə кəрҫуниизə тетуа ани”əмəны кəтти\nбəзəтуомəны хоралу” тəндə дялыгəтə каӈгə иху\nмелызəмəə тəтти кəрҫу.\nСтатья 12\nСылыгалите нибити мынту хүтүтə” хунсə ӈанаса\nкорҫəтə кəтти ӈиле тандетə, нибити мынту ментизи”\nтəндəты мазə, тəндəты тиидятуо” хотүрə кунсыны\nиттүо” кəрҫу”, Курəдите ӈанаса ӈизи”силибити\nмынту законатəны тəрəди” ментизибсягитə.\nСтатья 13\nКурəдите ӈанаса дөзүрхүтү мынту тəмəəны кунимəны\nкəрбуӈу, нилыбити мынту курəдите хутиəзы\nмоунтəны.\nКурəдите ӈанаса хонты ӈиле мəнə (право)\nдүбəəнантибити курəдите моу, ӈиле ӈəтумиамуо",
            "Image": "e14a99a9c1e5763d8dddde9d92458c9f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "моумту, тəгəтə хонты ӈиле мəнə (право) хурсəбса кəрҫу\nмоунтудя.\nСтатья 14\nКурəдите ӈанаса хонты ӈиле мəнəмты (право)\nхуулəбити лүӈкүрүбсянəзəмты хунсəə” моу”мəны ӈонə\nхонты мəнə тороубтуса тəндə лүӈкүрүбсянə.\nТəтти ӈиле мəнə (право) серəрыгəтызə” тəə түхоны, каӈгə\nтəнерибся кəрҫу тохитəны нинты ӈуо” политический\nсиəр,кəтти лыку дүөайтетуо неру” ӈонə дямəлəкə”\nкəрҫу” Сунə 5уомтумəə” Тандей (Объединенный Нация).\nСтатья 15\nКурəдите ӈанаса хонты ӈиле мəнə (право)\nгражданстводя.\nСылыгалите нибити мынту койры”\nгражданствогали ӈонə кəрбүбүтү нутумəə”\nгражданствамту.\nСтатья 16\nНимбымтыə” куодүму” ӈонə ны” хонды” ӈиле мəнə\n(право), нисы сəӈүрə” курəди ӈанасанə тансəгəтə иммə”,\nкурəди сябытыӈ ӈəзу, курəди ӈуодя тялирӈү”, ӈуомтаса\nкəтти мяйзасы, мелызəсы ӈиле тандемту. Сытыӈ\nхонды” хелиде” ӈиле мəнə” (права”) ӈуомтаса кəтти\nмяйзаса, ӈуойтены нилыбся ӈонə тарумса түхоны.\n5уомтəбса кəрҫу мынту ихүтү мелызəмəə ӈонə лəбкузəбту-\nмуо сиття” кəйзə ӈуомтəтугəй.\nТансə тəттирə ӈануо ӈонə мəӈəзə обществə хелыə, куниə\nӈизисилибити мынту обществатə ӈонə\nгосударстватə.\nСтатья 17\nКурəдите ӈанаса хонбити мынту (право) ӈиле ӈалирə”\nкəтти ӈу”озə ӈалирə” хунсəй ӈанасанəй нану.\nСылыгалитендə нибити мынту (право) ментизили”\nтəндə” ӈалирə”.\nСтатья 18\nКурəдите ӈанаса хонты ӈиле мəнə (право)\nнендя”туомəны сынерырся, сяру ӈонə ӈиле тандету\nӈуо (религия); курəдите ӈанаса хонсызə хүнтүрүбся\nтəрəди ӈуодя, курəди хуйӈы, хонсызə ӈиле камя”туо\nманү”тəбса, ӈиле ӈəтумиамуо” хүнсерəə” кəрҫуодей.\nСтатья 19",
            "Image": "799d7542448c7edb3acd36ff18795ae1"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Курəдите ӈанаса хонты ӈиле мəнə (право) нендя”туо\nманү”тəбсадя, дебтазабса тəндитиӈ кангə кəрбуӈу;\nтəтти мəнə (право) тəзү”тəту нендя”туомəны\nдебтазабса манү”тəбсатү, курəдите дүрымы”, буозу”\nнисы сəӈүрə” курəдите государственный границедя.\nСтатья 20\nКурəдите ӈанаса дөзүрхүтү мынту куниа кəрбуӈу:\nкурəдите хетəгəə” ӈунүоза”дя, ӈанасанə ӈунүбсанə”дя\n(ассоциаций).\nСылыгалите нисизи” хүтү”тəру” ассоциациетə\nмəнəнту нисы тəлибтири”.\nСтатья 21\nКурəдите ӈанаса хонты ӈиле мəнə (право)\nуправляйрмүнтə моунтəнынты кəлүбтүмəə” ӈанасанəй\nтаккəмəны.\nКурəдите ӈанаса хонты ӈиле мəнə (право)\nденсидемəəны хунсəйнану ӈəйбəумунтə ӈиле моунты\nгосударствə” службатəны.\n5анасанə” тансə мəнə ихүтү мынту нягəə\nправительство ӈузабса тохи; тəтти мəнə\nнəтəрəбтугуйхүтү мынту хүөти” мелы”сырытыə”\nнатү”дятини, курəди” мелы”сырыбитиӈ мынту\nтиидялутуо” голосованиентəны кəтти хунсəəмəны\nкунини голосовайрся ӈанаса хонсызə ӈиле мəнə.\nСтатья 22\nКурəдите ӈанаса, общество терə ихүтү, хонты ӈиле\nмəнə (право) социальное обеспечениедя ӈонə хунсəə”\nправə”дя, тəзу”тəтуо” няндятуо бəзуатəбса сыты\nӈиле мəнүтү (правайтү) экономический, социальный\nӈонə культурный сунəнтини ӈанасанəй танде” ӈонə\nмеждународный сүөарубса курəдите государство\nтаккəмəны.\nСтатья 23\nКурəдите ӈанаса хонты ӈиле мəнə (право) ӈəйбəузадя,\nняндя”туо натярубса ӈəйбəузадя, тəны кунини\nкəрбуӈу, нягəə ӈонə неими” ӈəйбəузату ситтямəны\nиттүодя ӈонə ӈизи”силибити мынту ӈəйбəузагали\nиттүо кəрҫугəтə.\nКурəдите ӈанаса, нисы хундялтарыби”, кəмүзүхүтү\nмынту хелиде денси”, хелиде ӈəйбəузаниизə.\nКурəдите ӈанаса кəмүзүбүтү мынту нягəə ӈəзи”тəтыəə\nмазайсүө кəтти денси ӈəйбəузатуниизə, куниəə”мəны\nнягəй нилыбиазəə тандетунану кəтти ӈонəнту ӈонə",
            "Image": "27e00b3df7d0d873f28f2cdb11c8ab63"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "хелы”сылибиазəйзə нягəй хунсəй социальный\nобеспечениятəны нилынягəты.\nКурəдите ӈанаса хонты ӈиле мəнə (право) ӈунүнтəбса\nӈəйбəузə” сунə” (союзə”) тиитəсы тəндə” сунəти”\n(союзəнди”) ӈизи”синягəты ӈиле мəнүтү.\nСтатья 24\nКурəдите ӈанаса хонты ӈиле мəнə (право)\nниибтүгуйсядя, хүтүдя ӈиле мəнə (право) тəни\nӈəйбəуза” дялы кəри ӈонə денси хонтыə хүө бəухү”\nниибтүгуйся.\nСтатья 25\nКурəдите ӈанаса хонты ӈиле мəнə (право) тəрəди\nнилудя: ӈомсу”, дембиа”, леккырə” ӈəтəубса ӈонə\nхунсəə” нилыбся кəрҫу”дя, курəди ихүтү нягəə нягəə\nнилыбсяты ӈонə тандеты нягəй нилыбся дязыкү,\nхонты ӈиле мəнə хелы”сырынягəты нибити ӈəйбəу”,\nдярəзыкəбити, мусанумхүтү, сырумхүтү, бəйка”имхүтү\nкəтти иниа”имхүтү, басагалимхүтү ӈонə ӈəтумхи”\nхунсə” кəрҫу” нинту” хезытытыə” сыты сəмырыгəтəты.\nНемы ися коныбся ӈонə дяхүрка ибся хонəйти” ӈиле\nмəнə (право) ӈəзүлүнагəтуӈ ӈонə хелы”сылинагəтыӈ.\nБенде” нүо”, ӈəтумтыə” ӈуомсуоде тандəтəны кəтти\nнинту” ӈуомсуоде тандəтəны, хонхитыӈ мынту\nхелиде ӈизисибся.\nСтатья 26\nКурəдите ӈанаса хонты ӈиле мəнə (право)\nхозатəбсанимəəны. Тенымтыгуйхи” мынту\nденсигали, тəтти кəрҫу мəӈəзəмəəны ментизити нерəбтəə\nӈонə бəнде” дязыкүдя иттүо тенымтыгуйся. Нерəбтəə\nтенымтыгуйся ихүтү мынту бəнди”дя итүо. Техника\nӈонə ӈəйбəузадя иттүо тенымтыгуйся ихүтүӈ мынду”\nбəнде”ти” түүтəрутуо”, ани”ə, бəнтуо тенымтыгуйся\nхелидемəəны түүрүбүтү мынту бəнде” кəрбутуоти”.\nТенымтыгуйся ихүтү мынту хезытытыə бəнде”\nӈанасанə сəмыры бозуатəбсадя ӈонə ӈукəгимти”куйтиə\nбəндети нягəй тенырыбся, хүся”лубса, дильситибся\nӈонə тенынбся ӈиле ӈанасанə мəнə” мəӈəзəмəəны\nняндябсянимəəны иттүо”. Тенымтыгуйся ихүтү мынту\nхелы”сытыə нятүӈ сəмəры теныбся, сүөарубся бəнде\nӈанасанə” дүтымəны, курəдите нибити ӈуо” сяхытиӈ\nкəтти хүнтүрүбсянутүӈ ӈуодя, хелы”сыбити мынту\nСунə 5уомтумəə” Тандей (Объединенный Нация)\nкамя”са нягимтүгутүой кəрҫуй.\nНүо” деди” хонты” ӈиле мəнə (право) натярса,\nкунини тенымтыгуйсизитə” сиəнə” нүотиӈ.",
            "Image": "1b2627fc38a9484c3482b2e4f49bb547"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Статья 27\nКурəдите ӈанаса тороубүтү мынту ӈанасанə” танде\nкультурный” нилутəны, нялтəбити мынту хүнсерəй\nкəрҫуодейдя участвовайрхүтү мынту научный\nпрогрессетəны ӈонə тороубтугуйхүтү тəндəты ӈүнязү”.\nКурəдите ӈанаса хонты ӈиле мəнə (право)\nӈизисибсядя сəмырыты, мəненсəкүтү, куниə” иӈу”\nнаучный, литературный кəтти художественный\nӈəйбəузатинунту, курəди” сыты ӈиле\nмелызасыəдейти.\nСтатья 28\nКурəдите ӈанаса хонты мəнə (право) социальный ӈонə\nмеждународный ӈəзи”тəбсадя, курəдитəны ӈиле мəнə”\n(права) ӈонə няндябса”, хозүтүө” ӈануо\nДекларациетəны, бəнде” дүлсырыбитиӈ мынту.\nСтатья 29\nКурəдите ӈанаса хонты мəнə” (обязанности),\nнондитыə” ӈанасанə танде нерəны, кунини ӈиле\nсəмырыты няндя”са бозатəсузə.\nМелы”сыса ӈиле мəнүтү (правайтү) ӈонə няндябсатү,\nкурəдите ӈанаса нонсубтырибити мынту\nтəəтүхораны, каӈгə сыты мелысыкəсытə тəрəди кəрҫу,\nнинтыə нөльхү”күрү” законəтəны ноӈхəмəны\nиттүотуниизə ӈонə дүөайтетуо ӈанасанə” тандей\nнягəй ӈəзүлүбсямтуӈ ӈонə миттəбсямтыӈ бəнсə маа\nхутеемтыӈ ӈонə нягəй нилыбсябтыӈ демократический\nобществатəны.\nМелы”сыбся тəндə” ӈиле мəнə” (права”) каӈкəгалите\nнибитиӈ мынту Сунə 5уомтумəə” Тандей\n(Объединенный Нация) неру” кəйнимəəны коны”.\nСтатья 30\nМаагалите ӈануо Декларациетəны иттүо нибити\nмынту дебтуру”, милитиə мантə курəдикүө\nгосударствотə, сунə”тə кəтти ӈанасанə” сунə”тə\nкəтти бəзəлтуо” хорү”ти правə мелысынагəтыӈ тəндə\nӈəйбəуза, хезы”тытыə сымбабтыгуйсядя правə” ӈонə\nняндябса”, хозүтүө” ӈануо Декларациятəны.",
            "Image": "40fbb959e99e4d84d80d926212d6e348"
        }
    }
}
