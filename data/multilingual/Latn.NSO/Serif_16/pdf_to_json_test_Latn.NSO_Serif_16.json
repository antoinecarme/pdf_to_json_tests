{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469755,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "BOIKANOKAKARETŠO BJA DITOKELO TŠA BOTHO\nTEMOGO\nLe ge re dutše re tseba gore seriti seo motho a belegilwego ka sona le tekatekanelo\ngammogo le ditokelo tšeo di sa tšeelwego kgang tša batho ka moka ke motheo wa\ntokologo ya toka le khutšo lefseng ka bophara.\nLe ge re dutše re tseba gore go se elwe hloko le go phaelwa ka thoko ga ditokelo tša\nbotho go tlišitše dilešadihlong tšeo di rumutšego le go šišinya maikutlo le letswalo la\nbotho bathong, go tla ga pono le tebelelo ye mpsha mo lefaseng yeo e ikemišeditšego\ngo ela hloko gore batho ba swanetše go ipshina ka tokologo ya polelo, ya bodumedi\ngammogo le go se tšhoge selo goba gona go duma, go dirile gore se se boletšwego ka\nmo godimo e be dinyakwa tša maemo a godimodimo tša batho ka moka.\nLe ge re dutše re tseba gore go bohlokwa, ntle le ge motho a gapeletšwa ke mabaka,\ngo thibela ka gohlegohle pušo ya mmušakatshipi le kgatelelo gore ditokelo tša botho\ndi swanetše go šireletšwa ke molao.\nLe ge re dutše re tseba gore go bohlokwa go godiša tšweletšopele ya segwera\nmagareng a ditšhaba.\nLe ge re dutše re tseba gore batho ba Ditšhaba Kopano ka gare ga Molao wa Ditokelo\ntša bona ba tiišetša tshepo ya bona motheong wa ditokelo tša botho, ka seriti le\nbohlokwa bja motho le gona go ba gona ga tekatekanelo gare ga banna le basadi, ba\nikemišeditše go godiša tšweletšopele ya setho gammogo le kaonafatšo ya maemo a\nbophelo ka gare ga tokologo ye kgolo.\nLe ge re dutše re tseba gore Maloko a Ditšhaba Kopano a ikanne go fihlelela, ka\nthušo ya Ditšhaba Kopano, kgodišo ya tšweletšo ya tlhompho le kelohloko ya ditokelo\ntša botho gammogo le theo ya ditokologo.\nLe ge re dutše re tseba gore kwešišo yeo e kopanetšwego ya ditokelo le ditokologo\ntše ke taba ye bohlokwa gore go tle go kgonwe go fihlelela boikano bjo bo dirilwego.\nKA FAO, GE\nLekgotla Kopanokakaretšo\nLe tšea sephetho sa gore Boikanokakaretšo bjo bja Ditokelo tša Botho ke kelo ya\nbatho ka moka ya go ela bokgoni bja batho gammogo le ditšhaba ka moka go fihla,\nmafelelong, fao mang le mang yo e lego setho sa setšhaba, ba na le Boikano bjo\ndikgopolong tša bona mme ba leka ka mešogofela, ka go ruta le mo thutong, go\ngodiša tlhompho ya ditokelo le ditokologo tše ka mekgwa ya sebjalebjale ya go ela,\nsetšhabeng le gare ga ditšhaba tše dingwe, go bona gore tsebego ya tšona lefaseng\nka bophara di a tsebega e bile di elwa hloko ke batho ba Mebušomaloko ka bobona\ngammogo le batho ba nagadilete tšeo di lego ka tlase ga pušo ya bona.\nTemana 1\nBatho ka moka ba belegwe ba lokologile le gona ba na le seriti sa go lekana le\nditokelo. Ba filwe monagano le letswalo mme ba swanetše go swarana ka moya wa\nbana ba mpa.\nTemana 2",
            "Image": "7f9d9a78f9ec0fc900a9abbd86a058a6"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mang le mang o swanetše ke ditokelo le ditokologo ka moka tše go boletšwego ka\ntšona ka mo Boikanong bjo, ntle le kgethollo ya mohuta wo mongwe le wo mongwe\nbjalo ka morafe, mmala, bong, polelo, bodumedi, dipolitiki goba ka kgopolo, botšo go\nya ka setšhaba goba maemo, diphahlo, matswalo goba maemo a mangwe le a\nmangwe.\nGo feta fao, ga go kgethollo yeo e swanetšego go dirwa go ya ka maemo a dipolitiki,\ntokelo ya boahlodi, goba maemo a ditšhabatšhaba goba lefelo leo motho a dulago go\nlona, goba ke naga ye e ipušago, trasete, naga ya go se ipuše goba se sengwe le se\nsengwe seo se ka fokotšago maemo a go ikemela ga naga ya gabo.\nTemana 3\nMang le mang o na le tokelo ya bophelo, tokologo le tšhireletšo ya gagwe.\nTemana 4\nGa go motho ya a swanetšego go swarwa bjalo ka lekgoba goba mohlanka. Bokgoba\nle go gweba ka makgoba go tla thibelwa ka gohlegohle.\nTemana 5\nGa go motho yo a swanetšego go gobošwa goba a swarwa ka mokgwa wo mobe wa go\nnyefola seriti sa gagwe goba a otlwa gabohloko.\nTemana 6\nMang le mang o na le tokelo ya go tsebja lefelong le lengwe le le lengwe bjalo ka\nmotho pele ga molao.\nTemana 7\nBatho ka moka ba a lekana pele ga molao mme ba dumeletšwe ntle le kgethollo go\nšireletšwa ka go lekana pele ga molao. Ka moka ba swanetše go fiwa tšhireletšo ya go\nlekana maleba le kgethollo yeo e tshelago goba e robago Boikano bjo le maikemišetšo\na mangwe le a mangwe ao a bonalago a rata go kgetholla.\nTemana 8\nMang le mang o na le tokelo ya go hwetša phošollo ya nnete yeo e tlago ka bao ba\ntsebago ditokelo tša botho maleba le ditiro tšeo di phaelago ditokelo tša batho ka\nthoko tšeo a di fiwago ke molaotheo goba molao.\nTemana 9\nGa go motho yo a swanetšego go no swarwa, go hlahlelwa goba go rakwa nageng ka\nmokgwa wo o sa kwešišegego.\nTemana 10\nMang le mang o dumeletšwe go fiwa tsebe ke lekgotla leo le sa kgethego mahlakore\ngo bona ge eba ditokelo tša gagwe le dinyakwa tša setšhaba go yena gammogo le\nmolato wo mongwe le wo mongwe wo a pharwago ka wona ga se tša maitirelo.\nTemana 11\nMang le mang yo a pharwago ka molato o na le tokelo ya go se bonwe molato go fihla",
            "Image": "d2817da299597355df4463185155d411"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ge go laetšwa gore o na le molato go ya ka molao le gona mo kgorong ya phatlalatša\nyeo a nago le ditokelo ka moka tša tšhireletšo.\nGa go motho yo a tla bonwago molato go ya ka tiro goba tlogelo yeo e sa bopego\nkarolo ya molato wo a pharwago ka wona, ka tlase ga molao wa setšhaba goba wa\nditšhabatšhaba ka nako yeo molato o dirwa. Goba a fiwa kotlo ye boima go feta yeo a\nbego a tla e fiwa ka nako ya ge molato o dirwa.\nTemana 12\nGa go motho yo a swanetšego go šalwašalwa morago fao e bilego a se sa na sephiri\nka boyena, ka lapeng, mangwalong a gagwe, goba fao go mo šalašala morago go\ntshwenyanago le maemo le go tsebega ga gagwe. Motho yo mongwe le yo mongwe o\nna le tokelo ya go šireletšwa ke molao maleba le go šalašalwa morago ka tsela ye\ngoba go hlaselwa.\nTemana 13\nMang le mang o na le tokelo ya tokologo ya mosepelo le mo a dulago gona ka gare ga\nnaga ye nngwe le ye nngwe.\nMang le mang o na le tokelo ya go tlogela naga ye nngwe le ye nngwe, go akaretšwa\nle ya gabo, le go boela go yona naga yeo ya gabo ge a rata.\nTemana 14\nMang le mang o na le tokelo ya go nyaka le go ipshina ka tšhireletšo dinageng tše\ndingwe maleba le tshekišo.\nTokelo ye e ka se dirišwe ge tshekišo e tšwelela mo molatong wo o sa amanego le\ndipolitiki goba mo molatong wo o thulanago le melao le maikemišetšo a Ditšhaba\nKopano.\nTemana 15\nMang le mang o na le tokelo ya go ba wa setšhaba seo se itšego.\nGa go yo a ka amogwago, ka go rata, mohlobo wa gagwe goba a ganetšwa ka tokelo\nya go fetola mohlobo wa gagwe.\nTemana 16\nBasadi le banna ba ba godilego, ka ntle le go beelwa mellwane go ya ka mohlobo\ngoba bodumedi, ba na le tokelo ya go nyala le go thea lapa. Ba loketšwe ke ditokelo\ntše di lekanego tša lenyalo, ka nako ya tšeano le ge lenyalo le fedišwa.\nLenyalo le tla diragatšwa fela ka tumelelo ye e lokologilego le gona ya go tlala go\ntšwa go banyalani.\nLapa ke tlhago le motheo wa sehlopha sa botee bja setšhaba gomme le loketše go\nšireletšwa ke setšhaba le mmušo.\nTemana 17\nMang le mang o na le tokelo ya go ba le phahlo a nnoši goba go di hlakanela le ba\nbangwe.",
            "Image": "24c9edb1eff808fe1789b09f97d29267"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ga go yo a ka amogwago phahlo ka mabaka a go se kwagale.\nTemana 18\nMang le mang o na le tokelo ya kgopolo ye e se nago mellwane gammogo le letswalo\nle bodumedi, tokelo ye e akaretša tokologo ya go ka fetola borapedi goba tumelo, le\ntokologo, a nnoši goba ka kopano le ba bangwe phatlalatša goba sephiring, go\ntšweletša pepeneneng bodumedi goba tumelo ya gagwe go ruteng, phethagatšong,\nborapeding le bohlokomeding.\nTemana 19\nMang le mang o na le tokelo ya tokologo ya kgopolo le tlhagišo ya kgopolo ye: tokelo\nye e akaretša tokologo ya go ba le dikgopolo, ka ntle le thibelo le go nyakišiša, go\namogela le go tšwleletša dikgopolo le dikakanyo ka sephatlalatši se sengwe le se\nsengwe ntle le mellwane.\nTemana 20\nMang le mang o na le tokelo ya go kgona go ka swara kopano ya khutšo le go tsenela\nmakgotla ao a a ratago.\nGa go yo a ka gapeletšwago go ba leloko la lekgotla ge yena mong a sa rate.\nTemana 21\nMang le mang o na le tokelo ya go tšea karolo mmušong wa naga ye, ka nnoši, goba\nka boemedi bjo bo kgethilwego ka tokologo.\nMang le mang o na le tumelelo ye e tletšego ya go ipshina ka ditirelo tša mmušo wa\nnaga ya gabo.\nThato ya batho e tla ba motheo wa maatla a mmušo. Thato ye e tla tšweletšwa ka go\nswara dikgetho tša kgonthe kgafetšakgafetša. Dikgetho tše di tla ba tša kakaretšo le\ngore mang le mang o tla ba le tokelo ya go bouta. Dikgetho tše di swanetše go dirwa\nka kgetho ya sephiri goba ke mekgwa ye mengwe ya go bouta ye e swanetšego le\ngona e amogelegago.\nTemana 22\nMang le mang, yo e lego leloko la setšhaba, o na le tokelo ya tšhireletšo ya setšhaba e\nbile o lokela go fihlelela ditumo tša gagwe maitekong a setšhaba le ka go šomišana le\nditšhaba tše dingwe. Taba ye e ama gape le thulaganyo le dithušo tša lefase le lengwe\nle le lengwe, tša ekonomi, kgwerano le ditokelo tša setho. Dintlha tše ka moka di\nswanetše go godiša seriti le botho bja gagwe ka mokgwa wo o lokologilego.\nTemana 23\nMang le mang o na le tokelo ya go šoma, go kgetha mošomo ka tokologo, ditlamo tše\ndi kaone tša mošomo, le tšhireletšo maleba le go hloka mošomo.\nMang le mang, ka ntle le kgethollo, o na le tokelo ya go amogela moputso wa go\nlekana le mošomo wo a o dirago.\nMang le mang yo a šomago o na le tokelo ya go amogela moputso wo o kgotsofatšago\nwa go mo kgoniša go phela ka tlhompho gammogo le lapa la gagwe. Tokelo ye e\nswanetše go tlaleletšwa, ge go kgonagala, ka dithušo tše dingwe tša tšhireletšo ya",
            "Image": "34399138f7d96d791105f4a6dcbd08f8"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "setšhaba.\nMang le mang o na le tokelo ya go thoma le go ba leloko la mokgatlo wa bašomi go\nšireletša dikgahlego tša gagwe.\nTemana 24\nMang le mang o na le tokelo ya go khutša le go itketla, go akaretšwa le nako ye e\nswanetšego ya diiri tša mošomo le matšatši a maikhutšo ao a lefelwago ka mehla ge a\nle boikhutšong.\nTemana 25\nMang le mang o na le tokelo ya maemo a bophelo a swanetšego bophelo le boiketlo\nbja gagwe gammogo le lapa la gagwe. Maemo a a bophelo a akaretša dijo, diaparo,\nkago ya dintlo le tlhokomelo ya kalafo le ditirelo tše dingwe tše bohlokwa tša\nsetšhaba, tokelo ya tšhireletšo maleba le tlhokego ya mošomo, bolwetši, bofokodi,\nbohlologadi, botšofadi goba ditšhitišo tše dingwe tša bophelo tše di sa laolegego.\nBotswadi le bongwana di swanetše go fiwa tlhokomelo ya moswananoši le thušo.\nBana ka moka bao ba belegwago e ka ba ka lenyalong goba ka ntle ga lenyalo ba\nswanetše go amogela tšhireletšo ya setšhaba ya go swana.\nTemana 26\nMang le mang o na le tokelo ya thuto. Thuto e tla ba e sa lefelwe mefatong ya ka fase\nle ya go thoma. Thuto ya mathomo e tla ba ya kgapeletšo. Thuto ya thekniki le thuto\nya profešene di tla hwetšwa gabonolo ka kakaretšo. Thuto ya godimo le yona e tla\nhwetšwa ke bohle go ya ka bokgoni bja bona.\nThuto e tla lebantšhwa kgodišong ye e tletšego ya botho le tiišong ya tlhompho ya\nditokelo tša botho le motheo wa ditokologo. E tla tšweletša kwešišo, kgotlelelo le\nsegwera gare ga ditšhaba, dihlopha tša morafe goba tša bodumedi gomme e tla thuša\ngo tšweletša gape le ditiro tša Ditšhaba Kopano mo phegelelong ya go lota khutšo.\nBatswadi ba na le tokelo ya pele ya go kgetha mohuta wa thuto ye e tla rutwago bana\nba bona.\nTemana 27\nMang le mang o na le tokelo ya go tšea karolo meetlong ya setšhaba, go ipshina ka\nbokgabo, le go abelana ka tšwelopele ya thutamahlale le dithutišo tša yona.\nMang le mang o na le tokelo ya tšhireletšo ya setho le phišegelo ya didirišwa tše di\ntšwago thutamahlaleng, dingwalong goba dipoelong tša bokgabo tšeo a lego\nmongwadi wa tšona.\nTemana 28\nMang le mang o lokelwa ke bophelo bjo bo lokilego setšhabeng le lefaseng ka\nbophara moo ditokelo le ditokologo tše di theilwego Boikanong bjo di kgonago go\ntšweletšwa.\nTemana 29\nMang le mang o na le ditshwanelo tšeo a di phethago setšhabeng fao go lego bonolo\ngo tšweletša le go godiša ka botlalo botho bja gagwe.",
            "Image": "fb3a4244cfdb79019c2c66948be122e1"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mo tšweletšong ya ditokelo tša gagwe le ditokologo, mang le mang ga a swanela go\ntshela mellwane ye e beilwego fela ke molao ka mabaka a go boloka kwešišo le\ntlhompho ya ditokelo le ditokologo tša ba bangwe le go amogela dinyakego tše\nlokilego tša setho. Ga di a swanela gape go tshela molao wa botho, polokego ya\nsetšhaba le maemo a bophelo ka kakaretšo mmušong wa setšhaba wa demokrasi.\nDitokelo tše le ditokologo ga di a swanela go ka šomišwa thulanong le mehola le\nmaikemišetšo a Ditšhaba Kopano.\nTemana 30\nGa go selo mo Boikanong bjo se se ka kwešišwago bjalo ka seo se lebanego le mmušo\nofe kapa ofe, sehlopha goba motho go dira mošomo ofe goba ofe wo o lebišitšwego\npšhatlaganyong ya ditokelo le ditokologo tše di beilwego mokhwi.",
            "Image": "587d4f84b63a176c442ab413f033f3ef"
        }
    }
}
