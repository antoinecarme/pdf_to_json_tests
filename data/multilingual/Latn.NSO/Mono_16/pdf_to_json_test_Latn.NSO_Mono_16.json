{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469703,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "BOIKANOKAKARETŠO BJA DITOKELO TŠA BOTHO\nTEMOGO\nLe ge re dutše re tseba gore seriti seo motho a belegilwego ka sona le\ntekatekanelo gammogo le ditokelo tšeo di sa tšeelwego kgang tša batho ka\nmoka ke motheo wa tokologo ya toka le khutšo lefseng ka bophara.\nLe ge re dutše re tseba gore go se elwe hloko le go phaelwa ka thoko ga\nditokelo tša botho go tlišitše dilešadihlong tšeo di rumutšego le go\nšišinya maikutlo le letswalo la botho bathong, go tla ga pono le\ntebelelo ye mpsha mo lefaseng yeo e ikemišeditšego go ela hloko gore\nbatho ba swanetše go ipshina ka tokologo ya polelo, ya bodumedi gammogo\nle go se tšhoge selo goba gona go duma, go dirile gore se se boletšwego\nka mo godimo e be dinyakwa tša maemo a godimodimo tša batho ka moka.\nLe ge re dutše re tseba gore go bohlokwa, ntle le ge motho a gapeletšwa\nke mabaka, go thibela ka gohlegohle pušo ya mmušakatshipi le kgatelelo\ngore ditokelo tša botho di swanetše go šireletšwa ke molao.\nLe ge re dutše re tseba gore go bohlokwa go godiša tšweletšopele ya\nsegwera magareng a ditšhaba.\nLe ge re dutše re tseba gore batho ba Ditšhaba Kopano ka gare ga Molao\nwa Ditokelo tša bona ba tiišetša tshepo ya bona motheong wa ditokelo tša\nbotho, ka seriti le bohlokwa bja motho le gona go ba gona ga\ntekatekanelo gare ga banna le basadi, ba ikemišeditše go godiša\ntšweletšopele ya setho gammogo le kaonafatšo ya maemo a bophelo ka gare\nga tokologo ye kgolo.\nLe ge re dutše re tseba gore Maloko a Ditšhaba Kopano a ikanne go\nfihlelela, ka thušo ya Ditšhaba Kopano, kgodišo ya tšweletšo ya tlhompho\nle kelohloko ya ditokelo tša botho gammogo le theo ya ditokologo.\nLe ge re dutše re tseba gore kwešišo yeo e kopanetšwego ya ditokelo le\nditokologo tše ke taba ye bohlokwa gore go tle go kgonwe go fihlelela\nboikano bjo bo dirilwego.\nKA FAO, GE\nLekgotla Kopanokakaretšo\nLe tšea sephetho sa gore Boikanokakaretšo bjo bja Ditokelo tša Botho ke\nkelo ya batho ka moka ya go ela bokgoni bja batho gammogo le ditšhaba ka\nmoka go fihla, mafelelong, fao mang le mang yo e lego setho sa setšhaba,\nba na le Boikano bjo dikgopolong tša bona mme ba leka ka mešogofela, ka\ngo ruta le mo thutong, go godiša tlhompho ya ditokelo le ditokologo tše\nka mekgwa ya sebjalebjale ya go ela, setšhabeng le gare ga ditšhaba tše\ndingwe, go bona gore tsebego ya tšona lefaseng ka bophara di a tsebega e\nbile di elwa hloko ke batho ba Mebušomaloko ka bobona gammogo le batho\nba nagadilete tšeo di lego ka tlase ga pušo ya bona.\nTemana 1\nBatho ka moka ba belegwe ba lokologile le gona ba na le seriti sa go",
            "Image": "a1a425bf259f3b1f26392b129460a0ea"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "lekana le ditokelo. Ba filwe monagano le letswalo mme ba swanetše go\nswarana ka moya wa bana ba mpa.\nTemana 2\nMang le mang o swanetše ke ditokelo le ditokologo ka moka tše go\nboletšwego ka tšona ka mo Boikanong bjo, ntle le kgethollo ya mohuta wo\nmongwe le wo mongwe bjalo ka morafe, mmala, bong, polelo, bodumedi,\ndipolitiki goba ka kgopolo, botšo go ya ka setšhaba goba maemo,\ndiphahlo, matswalo goba maemo a mangwe le a mangwe.\nGo feta fao, ga go kgethollo yeo e swanetšego go dirwa go ya ka maemo a\ndipolitiki, tokelo ya boahlodi, goba maemo a ditšhabatšhaba goba lefelo\nleo motho a dulago go lona, goba ke naga ye e ipušago, trasete, naga ya\ngo se ipuše goba se sengwe le se sengwe seo se ka fokotšago maemo a go\nikemela ga naga ya gabo.\nTemana 3\nMang le mang o na le tokelo ya bophelo, tokologo le tšhireletšo ya\ngagwe.\nTemana 4\nGa go motho ya a swanetšego go swarwa bjalo ka lekgoba goba mohlanka.\nBokgoba le go gweba ka makgoba go tla thibelwa ka gohlegohle.\nTemana 5\nGa go motho yo a swanetšego go gobošwa goba a swarwa ka mokgwa wo mobe\nwa go nyefola seriti sa gagwe goba a otlwa gabohloko.\nTemana 6\nMang le mang o na le tokelo ya go tsebja lefelong le lengwe le le lengwe\nbjalo ka motho pele ga molao.\nTemana 7\nBatho ka moka ba a lekana pele ga molao mme ba dumeletšwe ntle le\nkgethollo go šireletšwa ka go lekana pele ga molao. Ka moka ba swanetše\ngo fiwa tšhireletšo ya go lekana maleba le kgethollo yeo e tshelago goba\ne robago Boikano bjo le maikemišetšo a mangwe le a mangwe ao a bonalago\na rata go kgetholla.\nTemana 8\nMang le mang o na le tokelo ya go hwetša phošollo ya nnete yeo e tlago\nka bao ba tsebago ditokelo tša botho maleba le ditiro tšeo di phaelago\nditokelo tša batho ka thoko tšeo a di fiwago ke molaotheo goba molao.\nTemana 9\nGa go motho yo a swanetšego go no swarwa, go hlahlelwa goba go rakwa\nnageng ka mokgwa wo o sa kwešišegego.\nTemana 10",
            "Image": "b79a508e6465feb97fc852e53b95617e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mang le mang o dumeletšwe go fiwa tsebe ke lekgotla leo le sa kgethego\nmahlakore go bona ge eba ditokelo tša gagwe le dinyakwa tša setšhaba go\nyena gammogo le molato wo mongwe le wo mongwe wo a pharwago ka wona ga\nse tša maitirelo.\nTemana 11\nMang le mang yo a pharwago ka molato o na le tokelo ya go se bonwe\nmolato go fihla ge go laetšwa gore o na le molato go ya ka molao le gona\nmo kgorong ya phatlalatša yeo a nago le ditokelo ka moka tša\ntšhireletšo.\nGa go motho yo a tla bonwago molato go ya ka tiro goba tlogelo yeo e sa\nbopego karolo ya molato wo a pharwago ka wona, ka tlase ga molao wa\nsetšhaba goba wa ditšhabatšhaba ka nako yeo molato o dirwa. Goba a fiwa\nkotlo ye boima go feta yeo a bego a tla e fiwa ka nako ya ge molato o\ndirwa.\nTemana 12\nGa go motho yo a swanetšego go šalwašalwa morago fao e\nsephiri ka boyena, ka lapeng, mangwalong a gagwe, goba\nšalašala morago go tshwenyanago le maemo le go tsebega\nyo mongwe le yo mongwe o na le tokelo ya go šireletšwa\nle go šalašalwa morago ka tsela ye goba go hlaselwa.\nbilego a se sa na\nfao go mo\nga gagwe. Motho\nke molao maleba\nTemana 13\nMang le mang o na le tokelo ya tokologo ya mosepelo le mo a dulago gona\nka gare ga naga ye nngwe le ye nngwe.\nMang le mang o na le tokelo ya go tlogela naga ye nngwe le ye nngwe, go\nakaretšwa le ya gabo, le go boela go yona naga yeo ya gabo ge a rata.\nTemana 14\nMang le mang o na le tokelo ya go nyaka le go ipshina ka tšhireletšo\ndinageng tše dingwe maleba le tshekišo.\nTokelo ye e ka se dirišwe ge tshekišo e tšwelela mo molatong wo o sa\namanego le dipolitiki goba mo molatong wo o thulanago le melao le\nmaikemišetšo a Ditšhaba Kopano.\nTemana 15\nMang le mang o na le tokelo ya go ba wa setšhaba seo se itšego.\nGa go yo a ka amogwago, ka go rata, mohlobo wa gagwe goba a ganetšwa ka\ntokelo ya go fetola mohlobo wa gagwe.\nTemana 16\nBasadi le banna ba ba godilego, ka ntle le go beelwa mellwane go ya ka\nmohlobo goba bodumedi, ba na le tokelo ya go nyala le go thea lapa. Ba\nloketšwe ke ditokelo tše di lekanego tša lenyalo, ka nako ya tšeano le\nge lenyalo le fedišwa.",
            "Image": "735bb510c7063029d745a7b74b80f85a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Lenyalo le tla diragatšwa fela ka tumelelo ye e lokologilego le gona ya\ngo tlala go tšwa go banyalani.\nLapa ke tlhago le motheo wa sehlopha sa botee bja setšhaba gomme le\nloketše go šireletšwa ke setšhaba le mmušo.\nTemana 17\nMang le mang o na le tokelo ya go ba le phahlo a nnoši goba go di\nhlakanela le ba bangwe.\nGa go yo a ka amogwago phahlo ka mabaka a go se kwagale.\nTemana 18\nMang le mang o na le tokelo ya kgopolo ye e se nago mellwane gammogo le\nletswalo le bodumedi, tokelo ye e akaretša tokologo ya go ka fetola\nborapedi goba tumelo, le tokologo, a nnoši goba ka kopano le ba bangwe\nphatlalatša goba sephiring, go tšweletša pepeneneng bodumedi goba tumelo\nya gagwe go ruteng, phethagatšong, borapeding le bohlokomeding.\nTemana 19\nMang le mang o na le tokelo ya tokologo ya kgopolo le tlhagišo ya\nkgopolo ye: tokelo ye e akaretša tokologo ya go ba le dikgopolo, ka ntle\nle thibelo le go nyakišiša, go amogela le go tšwleletša dikgopolo le\ndikakanyo ka sephatlalatši se sengwe le se sengwe ntle le mellwane.\nTemana 20\nMang le mang o na le tokelo ya go kgona go ka swara kopano ya khutšo le\ngo tsenela makgotla ao a a ratago.\nGa go yo a ka gapeletšwago go ba leloko la lekgotla ge yena mong a sa\nrate.\nTemana 21\nMang le mang o na le tokelo ya go tšea karolo mmušong wa naga ye, ka\nnnoši, goba ka boemedi bjo bo kgethilwego ka tokologo.\nMang le mang o na le tumelelo ye e tletšego ya go ipshina ka ditirelo\ntša mmušo wa naga ya gabo.\nThato ya batho e tla ba motheo wa maatla a mmušo. Thato ye e tla\ntšweletšwa ka go swara dikgetho tša kgonthe kgafetšakgafetša. Dikgetho\ntše di tla ba tša kakaretšo le gore mang le mang o tla ba le tokelo ya\ngo bouta. Dikgetho tše di swanetše go dirwa ka kgetho ya sephiri goba ke\nmekgwa ye mengwe ya go bouta ye e swanetšego le gona e amogelegago.\nTemana 22\nMang le mang, yo e lego leloko la setšhaba, o na le tokelo ya\ntšhireletšo ya setšhaba e bile o lokela go fihlelela ditumo tša gagwe\nmaitekong a setšhaba le ka go šomišana le ditšhaba tše dingwe. Taba ye e\nama gape le thulaganyo le dithušo tša lefase le lengwe le le lengwe, tša\nekonomi, kgwerano le ditokelo tša setho. Dintlha tše ka moka di swanetše",
            "Image": "15c1faa3006817801d741b66c0fef3b0"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "go godiša seriti le botho bja gagwe ka mokgwa wo o lokologilego.\nTemana 23\nMang le mang o na le tokelo ya go šoma, go kgetha mošomo ka tokologo,\nditlamo tše di kaone tša mošomo, le tšhireletšo maleba le go hloka\nmošomo.\nMang le mang, ka ntle le kgethollo, o na le tokelo ya go amogela moputso\nwa go lekana le mošomo wo a o dirago.\nMang le mang yo a šomago o na le tokelo ya go amogela moputso wo o\nkgotsofatšago wa go mo kgoniša go phela ka tlhompho gammogo le lapa la\ngagwe. Tokelo ye e swanetše go tlaleletšwa, ge go kgonagala, ka dithušo\ntše dingwe tša tšhireletšo ya setšhaba.\nMang le mang o na le tokelo ya go thoma le go ba leloko la mokgatlo wa\nbašomi go šireletša dikgahlego tša gagwe.\nTemana 24\nMang le mang o na le tokelo ya go khutša le go itketla, go akaretšwa le\nnako ye e swanetšego ya diiri tša mošomo le matšatši a maikhutšo ao a\nlefelwago ka mehla ge a le boikhutšong.\nTemana 25\nMang le mang o na le tokelo ya maemo a bophelo a swanetšego bophelo le\nboiketlo bja gagwe gammogo le lapa la gagwe. Maemo a a bophelo a\nakaretša dijo, diaparo, kago ya dintlo le tlhokomelo ya kalafo le\nditirelo tše dingwe tše bohlokwa tša setšhaba, tokelo ya tšhireletšo\nmaleba le tlhokego ya mošomo, bolwetši, bofokodi, bohlologadi, botšofadi\ngoba ditšhitišo tše dingwe tša bophelo tše di sa laolegego.\nBotswadi le bongwana di swanetše go fiwa tlhokomelo ya moswananoši le\nthušo. Bana ka moka bao ba belegwago e ka ba ka lenyalong goba ka ntle\nga lenyalo ba swanetše go amogela tšhireletšo ya setšhaba ya go swana.\nTemana 26\nMang le mang o na le tokelo ya thuto. Thuto e tla ba e sa lefelwe\nmefatong ya ka fase le ya go thoma. Thuto ya mathomo e tla ba ya\nkgapeletšo. Thuto ya thekniki le thuto ya profešene di tla hwetšwa\ngabonolo ka kakaretšo. Thuto ya godimo le yona e tla hwetšwa ke bohle go\nya ka bokgoni bja bona.\nThuto e tla lebantšhwa kgodišong ye e tletšego ya botho le tiišong ya\ntlhompho ya ditokelo tša botho le motheo wa ditokologo. E tla tšweletša\nkwešišo, kgotlelelo le segwera gare ga ditšhaba, dihlopha tša morafe\ngoba tša bodumedi gomme e tla thuša go tšweletša gape le ditiro tša\nDitšhaba Kopano mo phegelelong ya go lota khutšo.\nBatswadi ba na le tokelo ya pele ya go kgetha mohuta wa thuto ye e tla\nrutwago bana ba bona.\nTemana 27",
            "Image": "897e678b8cb2babf4fe1a9be9bc89d42"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mang le mang o na le tokelo ya go tšea karolo meetlong ya setšhaba, go\nipshina ka bokgabo, le go abelana ka tšwelopele ya thutamahlale le\ndithutišo tša yona.\nMang le mang o na le tokelo ya tšhireletšo ya setho le phišegelo ya\ndidirišwa tše di tšwago thutamahlaleng, dingwalong goba dipoelong tša\nbokgabo tšeo a lego mongwadi wa tšona.\nTemana 28\nMang le mang o lokelwa ke bophelo bjo bo lokilego setšhabeng le lefaseng\nka bophara moo ditokelo le ditokologo tše di theilwego Boikanong bjo di\nkgonago go tšweletšwa.\nTemana 29\nMang le mang o na le ditshwanelo tšeo a di phethago setšhabeng fao go\nlego bonolo go tšweletša le go godiša ka botlalo botho bja gagwe.\nMo tšweletšong ya ditokelo tša gagwe le ditokologo, mang le mang ga a\nswanela go tshela mellwane ye e beilwego fela ke molao ka mabaka a go\nboloka kwešišo le tlhompho ya ditokelo le ditokologo tša ba bangwe le go\namogela dinyakego tše lokilego tša setho. Ga di a swanela gape go tshela\nmolao wa botho, polokego ya setšhaba le maemo a bophelo ka kakaretšo\nmmušong wa setšhaba wa demokrasi.\nDitokelo tše le ditokologo ga di a swanela go ka šomišwa thulanong le\nmehola le maikemišetšo a Ditšhaba Kopano.\nTemana 30\nGa go selo mo Boikanong bjo se se ka kwešišwago bjalo ka seo se lebanego\nle mmušo ofe kapa ofe, sehlopha goba motho go dira mošomo ofe goba ofe\nwo o lebišitšwego pšhatlaganyong ya ditokelo le ditokologo tše di\nbeilwego mokhwi.",
            "Image": "fbd928371b69213974782b5ff80df117"
        }
    }
}
