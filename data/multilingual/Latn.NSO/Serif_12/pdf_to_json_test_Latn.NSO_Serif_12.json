{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469738,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "BOIKANOKAKARET\u0160O BJA DITOKELO T\u0160A BOTHO\nTEMOGO\nLe ge re dut\u0161e re tseba gore seriti seo motho a belegilwego ka sona le tekatekanelo gammogo le ditokelo t\u0161eo di\nsa t\u0161eelwego kgang t\u0161a batho ka moka ke motheo wa tokologo ya toka le khut\u0161o lefseng ka bophara.\nLe ge re dut\u0161e re tseba gore go se elwe hloko le go phaelwa ka thoko ga ditokelo t\u0161a botho go tli\u0161it\u0161e\ndile\u0161adihlong t\u0161eo di rumut\u0161ego le go \u0161i\u0161inya maikutlo le letswalo la botho bathong, go tla ga pono le tebelelo ye\nmpsha mo lefaseng yeo e ikemi\u0161edit\u0161ego go ela hloko gore batho ba swanet\u0161e go ipshina ka tokologo ya polelo,\nya bodumedi gammogo le go se t\u0161hoge selo goba gona go duma, go dirile gore se se bolet\u0161wego ka mo godimo e\nbe dinyakwa t\u0161a maemo a godimodimo t\u0161a batho ka moka.\nLe ge re dut\u0161e re tseba gore go bohlokwa, ntle le ge motho a gapelet\u0161wa ke mabaka, go thibela ka gohlegohle\npu\u0161o ya mmu\u0161akatshipi le kgatelelo gore ditokelo t\u0161a botho di swanet\u0161e go \u0161irelet\u0161wa ke molao.\nLe ge re dut\u0161e re tseba gore go bohlokwa go godi\u0161a t\u0161welet\u0161opele ya segwera magareng a dit\u0161haba.\nLe ge re dut\u0161e re tseba gore batho ba Dit\u0161haba Kopano ka gare ga Molao wa Ditokelo t\u0161a bona ba tii\u0161et\u0161a tshepo\nya bona motheong wa ditokelo t\u0161a botho, ka seriti le bohlokwa bja motho le gona go ba gona ga tekatekanelo\ngare ga banna le basadi, ba ikemi\u0161edit\u0161e go godi\u0161a t\u0161welet\u0161opele ya setho gammogo le kaonafat\u0161o ya maemo a\nbophelo ka gare ga tokologo ye kgolo.\nLe ge re dut\u0161e re tseba gore Maloko a Dit\u0161haba Kopano a ikanne go fihlelela, ka thu\u0161o ya Dit\u0161haba Kopano,\nkgodi\u0161o ya t\u0161welet\u0161o ya tlhompho le kelohloko ya ditokelo t\u0161a botho gammogo le theo ya ditokologo.\nLe ge re dut\u0161e re tseba gore kwe\u0161i\u0161o yeo e kopanet\u0161wego ya ditokelo le ditokologo t\u0161e ke taba ye bohlokwa gore\ngo tle go kgonwe go fihlelela boikano bjo bo dirilwego.\nKA FAO, GE\nLekgotla Kopanokakaret\u0161o\nLe t\u0161ea sephetho sa gore Boikanokakaret\u0161o bjo bja Ditokelo t\u0161a Botho ke kelo ya batho ka moka ya go ela\nbokgoni bja batho gammogo le dit\u0161haba ka moka go fihla, mafelelong, fao mang le mang yo e lego setho sa\nset\u0161haba, ba na le Boikano bjo dikgopolong t\u0161a bona mme ba leka ka me\u0161ogofela, ka go ruta le mo thutong, go\ngodi\u0161a tlhompho ya ditokelo le ditokologo t\u0161e ka mekgwa ya sebjalebjale ya go ela, set\u0161habeng le gare ga\ndit\u0161haba t\u0161e dingwe, go bona gore tsebego ya t\u0161ona lefaseng ka bophara di a tsebega e bile di elwa hloko ke\nbatho ba Mebu\u0161omaloko ka bobona gammogo le batho ba nagadilete t\u0161eo di lego ka tlase ga pu\u0161o ya bona.\nTemana 1\nBatho ka moka ba belegwe ba lokologile le gona ba na le seriti sa go lekana le ditokelo. Ba filwe monagano le\nletswalo mme ba swanet\u0161e go swarana ka moya wa bana ba mpa.\nTemana 2\nMang le mang o swanet\u0161e ke ditokelo le ditokologo ka moka t\u0161e go bolet\u0161wego ka t\u0161ona ka mo Boikanong bjo,\nntle le kgethollo ya mohuta wo mongwe le wo mongwe bjalo ka morafe, mmala, bong, polelo, bodumedi,\ndipolitiki goba ka kgopolo, bot\u0161o go ya ka set\u0161haba goba maemo, diphahlo, matswalo goba maemo a mangwe le\na mangwe.\nGo feta fao, ga go kgethollo yeo e swanet\u0161ego go dirwa go ya ka maemo a dipolitiki, tokelo ya boahlodi, goba\nmaemo a dit\u0161habat\u0161haba goba lefelo leo motho a dulago go lona, goba ke naga ye e ipu\u0161ago, trasete, naga ya go\nse ipu\u0161e goba se sengwe le se sengwe seo se ka fokot\u0161ago maemo a go ikemela ga naga ya gabo.\nTemana 3\nMang le mang o na le tokelo ya bophelo, tokologo le t\u0161hirelet\u0161o ya gagwe.\nTemana 4\nGa go motho ya a swanet\u0161ego go swarwa bjalo ka lekgoba goba mohlanka. Bokgoba le go gweba ka makgoba go\ntla thibelwa ka gohlegohle.\nTemana 5\nGa go motho yo a swanet\u0161ego go gobo\u0161wa goba a swarwa ka mokgwa wo mobe wa go nyefola seriti sa gagwe\ngoba a otlwa gabohloko.\nTemana 6\nMang le mang o na le tokelo ya go tsebja lefelong le lengwe le le lengwe bjalo ka motho pele ga molao.",
            "Image": "8d97b508d6538ac5582cee8a029db99d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Temana 7\nBatho ka moka ba a lekana pele ga molao mme ba dumelet\u0161we ntle le kgethollo go \u0161irelet\u0161wa ka go lekana pele\nga molao. Ka moka ba swanet\u0161e go fiwa t\u0161hirelet\u0161o ya go lekana maleba le kgethollo yeo e tshelago goba e\nrobago Boikano bjo le maikemi\u0161et\u0161o a mangwe le a mangwe ao a bonalago a rata go kgetholla.\nTemana 8\nMang le mang o na le tokelo ya go hwet\u0161a pho\u0161ollo ya nnete yeo e tlago ka bao ba tsebago ditokelo t\u0161a botho\nmaleba le ditiro t\u0161eo di phaelago ditokelo t\u0161a batho ka thoko t\u0161eo a di fiwago ke molaotheo goba molao.\nTemana 9\nGa go motho yo a swanet\u0161ego go no swarwa, go hlahlelwa goba go rakwa nageng ka mokgwa wo o sa\nkwe\u0161i\u0161egego.\nTemana 10\nMang le mang o dumelet\u0161we go fiwa tsebe ke lekgotla leo le sa kgethego mahlakore go bona ge eba ditokelo t\u0161a\ngagwe le dinyakwa t\u0161a set\u0161haba go yena gammogo le molato wo mongwe le wo mongwe wo a pharwago ka\nwona ga se t\u0161a maitirelo.\nTemana 11\nMang le mang yo a pharwago ka molato o na le tokelo ya go se bonwe molato go fihla ge go laet\u0161wa gore o na le\nmolato go ya ka molao le gona mo kgorong ya phatlalat\u0161a yeo a nago le ditokelo ka moka t\u0161a t\u0161hirelet\u0161o.\nGa go motho yo a tla bonwago molato go ya ka tiro goba tlogelo yeo e sa bopego karolo ya molato wo a\npharwago ka wona, ka tlase ga molao wa set\u0161haba goba wa dit\u0161habat\u0161haba ka nako yeo molato o dirwa. Goba a\nfiwa kotlo ye boima go feta yeo a bego a tla e fiwa ka nako ya ge molato o dirwa.\nTemana 12\nGa go motho yo a swanet\u0161ego go \u0161alwa\u0161alwa morago fao e bilego a se sa na sephiri ka boyena, ka lapeng,\nmangwalong a gagwe, goba fao go mo \u0161ala\u0161ala morago go tshwenyanago le maemo le go tsebega ga gagwe.\nMotho yo mongwe le yo mongwe o na le tokelo ya go \u0161irelet\u0161wa ke molao maleba le go \u0161ala\u0161alwa morago ka\ntsela ye goba go hlaselwa.\nTemana 13\nMang le mang o na le tokelo ya tokologo ya mosepelo le mo a dulago gona ka gare ga naga ye nngwe le ye\nnngwe.\nMang le mang o na le tokelo ya go tlogela naga ye nngwe le ye nngwe, go akaret\u0161wa le ya gabo, le go boela go\nyona naga yeo ya gabo ge a rata.\nTemana 14\nMang le mang o na le tokelo ya go nyaka le go ipshina ka t\u0161hirelet\u0161o dinageng t\u0161e dingwe maleba le tsheki\u0161o.\nTokelo ye e ka se diri\u0161we ge tsheki\u0161o e t\u0161welela mo molatong wo o sa amanego le dipolitiki goba mo molatong\nwo o thulanago le melao le maikemi\u0161et\u0161o a Dit\u0161haba Kopano.\nTemana 15\nMang le mang o na le tokelo ya go ba wa set\u0161haba seo se it\u0161ego.\nGa go yo a ka amogwago, ka go rata, mohlobo wa gagwe goba a ganet\u0161wa ka tokelo ya go fetola mohlobo wa\ngagwe.\nTemana 16\nBasadi le banna ba ba godilego, ka ntle le go beelwa mellwane go ya ka mohlobo goba bodumedi, ba na le tokelo\nya go nyala le go thea lapa. Ba loket\u0161we ke ditokelo t\u0161e di lekanego t\u0161a lenyalo, ka nako ya t\u0161eano le ge lenyalo\nle fedi\u0161wa.\nLenyalo le tla diragat\u0161wa fela ka tumelelo ye e lokologilego le gona ya go tlala go t\u0161wa go banyalani.\nLapa ke tlhago le motheo wa sehlopha sa botee bja set\u0161haba gomme le loket\u0161e go \u0161irelet\u0161wa ke set\u0161haba le\nmmu\u0161o.\nTemana 17\nMang le mang o na le tokelo ya go ba le phahlo a nno\u0161i goba go di hlakanela le ba bangwe.\nGa go yo a ka amogwago phahlo ka mabaka a go se kwagale.",
            "Image": "735887e971fbae6fccd2235652cf90fb"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Temana 18\nMang le mang o na le tokelo ya kgopolo ye e se nago mellwane gammogo le letswalo le bodumedi, tokelo ye e\nakaret\u0161a tokologo ya go ka fetola borapedi goba tumelo, le tokologo, a nno\u0161i goba ka kopano le ba bangwe\nphatlalat\u0161a goba sephiring, go t\u0161welet\u0161a pepeneneng bodumedi goba tumelo ya gagwe go ruteng,\nphethagat\u0161ong, borapeding le bohlokomeding.\nTemana 19\nMang le mang o na le tokelo ya tokologo ya kgopolo le tlhagi\u0161o ya kgopolo ye: tokelo ye e akaret\u0161a tokologo ya\ngo ba le dikgopolo, ka ntle le thibelo le go nyaki\u0161i\u0161a, go amogela le go t\u0161wlelet\u0161a dikgopolo le dikakanyo ka\nsephatlalat\u0161i se sengwe le se sengwe ntle le mellwane.\nTemana 20\nMang le mang o na le tokelo ya go kgona go ka swara kopano ya khut\u0161o le go tsenela makgotla ao a a ratago.\nGa go yo a ka gapelet\u0161wago go ba leloko la lekgotla ge yena mong a sa rate.\nTemana 21\nMang le mang o na le tokelo ya go t\u0161ea karolo mmu\u0161ong wa naga ye, ka nno\u0161i, goba ka boemedi bjo bo\nkgethilwego ka tokologo.\nMang le mang o na le tumelelo ye e tlet\u0161ego ya go ipshina ka ditirelo t\u0161a mmu\u0161o wa naga ya gabo.\nThato ya batho e tla ba motheo wa maatla a mmu\u0161o. Thato ye e tla t\u0161welet\u0161wa ka go swara dikgetho t\u0161a kgonthe\nkgafet\u0161akgafet\u0161a. Dikgetho t\u0161e di tla ba t\u0161a kakaret\u0161o le gore mang le mang o tla ba le tokelo ya go bouta.\nDikgetho t\u0161e di swanet\u0161e go dirwa ka kgetho ya sephiri goba ke mekgwa ye mengwe ya go bouta ye e\nswanet\u0161ego le gona e amogelegago.\nTemana 22\nMang le mang, yo e lego leloko la set\u0161haba, o na le tokelo ya t\u0161hirelet\u0161o ya set\u0161haba e bile o lokela go fihlelela\nditumo t\u0161a gagwe maitekong a set\u0161haba le ka go \u0161omi\u0161ana le dit\u0161haba t\u0161e dingwe. Taba ye e ama gape le\nthulaganyo le dithu\u0161o t\u0161a lefase le lengwe le le lengwe, t\u0161a ekonomi, kgwerano le ditokelo t\u0161a setho. Dintlha t\u0161e\nka moka di swanet\u0161e go godi\u0161a seriti le botho bja gagwe ka mokgwa wo o lokologilego.\nTemana 23\nMang le mang o na le tokelo ya go \u0161oma, go kgetha mo\u0161omo ka tokologo, ditlamo t\u0161e di kaone t\u0161a mo\u0161omo, le\nt\u0161hirelet\u0161o maleba le go hloka mo\u0161omo.\nMang le mang, ka ntle le kgethollo, o na le tokelo ya go amogela moputso wa go lekana le mo\u0161omo wo a o\ndirago.\nMang le mang yo a \u0161omago o na le tokelo ya go amogela moputso wo o kgotsofat\u0161ago wa go mo kgoni\u0161a go\nphela ka tlhompho gammogo le lapa la gagwe. Tokelo ye e swanet\u0161e go tlalelet\u0161wa, ge go kgonagala, ka dithu\u0161o\nt\u0161e dingwe t\u0161a t\u0161hirelet\u0161o ya set\u0161haba.\nMang le mang o na le tokelo ya go thoma le go ba leloko la mokgatlo wa ba\u0161omi go \u0161irelet\u0161a dikgahlego t\u0161a\ngagwe.\nTemana 24\nMang le mang o na le tokelo ya go khut\u0161a le go itketla, go akaret\u0161wa le nako ye e swanet\u0161ego ya diiri t\u0161a\nmo\u0161omo le mat\u0161at\u0161i a maikhut\u0161o ao a lefelwago ka mehla ge a le boikhut\u0161ong.\nTemana 25\nMang le mang o na le tokelo ya maemo a bophelo a swanet\u0161ego bophelo le boiketlo bja gagwe gammogo le lapa\nla gagwe. Maemo a a bophelo a akaret\u0161a dijo, diaparo, kago ya dintlo le tlhokomelo ya kalafo le ditirelo t\u0161e\ndingwe t\u0161e bohlokwa t\u0161a set\u0161haba, tokelo ya t\u0161hirelet\u0161o maleba le tlhokego ya mo\u0161omo, bolwet\u0161i, bofokodi,\nbohlologadi, bot\u0161ofadi goba dit\u0161hiti\u0161o t\u0161e dingwe t\u0161a bophelo t\u0161e di sa laolegego.\nBotswadi le bongwana di swanet\u0161e go fiwa tlhokomelo ya moswanano\u0161i le thu\u0161o. Bana ka moka bao ba\nbelegwago e ka ba ka lenyalong goba ka ntle ga lenyalo ba swanet\u0161e go amogela t\u0161hirelet\u0161o ya set\u0161haba ya go\nswana.\nTemana 26\nMang le mang o na le tokelo ya thuto. Thuto e tla ba e sa lefelwe mefatong ya ka fase le ya go thoma. Thuto ya\nmathomo e tla ba ya kgapelet\u0161o. Thuto ya thekniki le thuto ya profe\u0161ene di tla hwet\u0161wa gabonolo ka kakaret\u0161o.\nThuto ya godimo le yona e tla hwet\u0161wa ke bohle go ya ka bokgoni bja bona.",
            "Image": "69ee4bdce6f29ad6835e4e7b121519b2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Thuto e tla lebant\u0161hwa kgodi\u0161ong ye e tlet\u0161ego ya botho le tii\u0161ong ya tlhompho ya ditokelo t\u0161a botho le motheo\nwa ditokologo. E tla t\u0161welet\u0161a kwe\u0161i\u0161o, kgotlelelo le segwera gare ga dit\u0161haba, dihlopha t\u0161a morafe goba t\u0161a\nbodumedi gomme e tla thu\u0161a go t\u0161welet\u0161a gape le ditiro t\u0161a Dit\u0161haba Kopano mo phegelelong ya go lota khut\u0161o.\nBatswadi ba na le tokelo ya pele ya go kgetha mohuta wa thuto ye e tla rutwago bana ba bona.\nTemana 27\nMang le mang o na le tokelo ya go t\u0161ea karolo meetlong ya set\u0161haba, go ipshina ka bokgabo, le go abelana ka\nt\u0161welopele ya thutamahlale le dithuti\u0161o t\u0161a yona.\nMang le mang o na le tokelo ya t\u0161hirelet\u0161o ya setho le phi\u0161egelo ya didiri\u0161wa t\u0161e di t\u0161wago thutamahlaleng,\ndingwalong goba dipoelong t\u0161a bokgabo t\u0161eo a lego mongwadi wa t\u0161ona.\nTemana 28\nMang le mang o lokelwa ke bophelo bjo bo lokilego set\u0161habeng le lefaseng ka bophara moo ditokelo le\nditokologo t\u0161e di theilwego Boikanong bjo di kgonago go t\u0161welet\u0161wa.\nTemana 29\nMang le mang o na le ditshwanelo t\u0161eo a di phethago set\u0161habeng fao go lego bonolo go t\u0161welet\u0161a le go godi\u0161a ka\nbotlalo botho bja gagwe.\nMo t\u0161welet\u0161ong ya ditokelo t\u0161a gagwe le ditokologo, mang le mang ga a swanela go tshela mellwane ye e\nbeilwego fela ke molao ka mabaka a go boloka kwe\u0161i\u0161o le tlhompho ya ditokelo le ditokologo t\u0161a ba bangwe le\ngo amogela dinyakego t\u0161e lokilego t\u0161a setho. Ga di a swanela gape go tshela molao wa botho, polokego ya\nset\u0161haba le maemo a bophelo ka kakaret\u0161o mmu\u0161ong wa set\u0161haba wa demokrasi.\nDitokelo t\u0161e le ditokologo ga di a swanela go ka \u0161omi\u0161wa thulanong le mehola le maikemi\u0161et\u0161o a Dit\u0161haba\nKopano.\nTemana 30\nGa go selo mo Boikanong bjo se se ka kwe\u0161i\u0161wago bjalo ka seo se lebanego le mmu\u0161o ofe kapa ofe, sehlopha\ngoba motho go dira mo\u0161omo ofe goba ofe wo o lebi\u0161it\u0161wego p\u0161hatlaganyong ya ditokelo le ditokologo t\u0161e di\nbeilwego mokhwi.",
            "Image": "c646911adf90cbce8e23685f9b604306"
        }
    }
}
