{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467815,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "TSICA INCANTYA IRAACAMEETHAYEETAIRI ATZIRIPAYEENI JACA QUIPATSIQUI\nETANACARORI JOSANQUINATAITAQUERI\nAyotaiyini aaca, maaroni atziripayeeni icaratzi tzimatsiri quipatsiqui, te oncameethate\ni\u00f1aashitacaavaitaityaari iromperanataityaari iro covaperotachari iraacameethayeeteri,\nocovatya isaicayetai cameetha eero itzimaventavacagaa. Oncantya i\u00f1aantyaarori iroca\naacameethatavacaantsi, ontzimatyeetya i\u00f1aapincathatavacagaiya, tema te otha\u00f1aaantsita\ntsicarica opaiyetari icoviri irantayete pashine atziri.\nAyotaiyini eejatzi tzimatsi aparopayeeni atziri caari anterone ocaratzi\njosanquinatayeetaqueri, irootaque jovasanquitaantayetacariri pashinepayeeni atziri.\nTema jantaquerora iroca, te inimotacaayeteri pashinepayeeni atziri ocaratzi jantaqueri.\nIrojatzi ipampi thashiryaayetantanacari pashinepayeeni, ican taiyanaqueni: te\noncameethate iroflaaca ivasanquitaavaitaiteri atziri romperanavaitaityaari,\noshinetaantsite a\u00f1aaventero tsicarica ompaitya ancoveri, tecatsi oocacagairone ocaratzi\nametari oshireyetari, eej atzi oquemitari te oncameethate a\u00f1aashivaityaa\nocantacaantziro antharovacaavaitaro tsicarica ompai tya, o a\u00f1aashineentavaitya\nancocovate ontzimimoyetai tsicarica ompaiyetya acovityiiri.\nAyotaiyini eejatzi ocovatya ontzimayete osanquinarentsi icantacaantayetziri\npincatharipayeeni i\u00f1aapincathayeeteri iro otzicaaventerine atziripayeeni, oncantya\nirantantayetyaarori ocaratzi cameethatatsiri icovayetziri. Ocovaperotya ontzimayete\niroca icantacaantayetziri pincatharipayeeni oncantya eero tzimaventantaitari pincathari\naririca incoshecavaitya irovasanquitaavaiteri atziripayeeni nampitarori aparoni\nnampitsi.\nAyotaiyini eejatzi, ocovaperotatyaa ayotaayetairi pashineyetatsiri atziri ocantavetaqya\ntsicarica inampitayetaro irirori, ari oncantya iraacameethatavacaantayetaiyaari\nirirori. Ayotaiyaqueni eejatzi ocanta ovaquera japatotantaiyacariniranqui jevayetzirori\nnampits\u00e1payeeni, ipaitaqueriranqui \"Aapatziyavacaa Po\u00f1aayetachari. Nampitsipayeeni\",\nirojatzi josanquinatantacarori i\u00f1aapincathayeeteri, ipampithashiryaayetaca ari\nocantaque irantayeetero ocaratzi cameethayetatsiri antero.\nOpofla icantaiyaqueni eejatzi ocovaperotatya a\u00f1aapincathatavacaayetaiya,tema omapero\nicovaperota maaroni atziripayeeni irirori, ocantavetaqya iriirica shirampari o iroorica\ncooya, ari ashiyavacaa maaroni. Ipampithashiretacotaquero eejatzi, tsicarica incantero\nirantavaitaiyeni oncantya i\u00f1aantyaarori iraacameethatavacagaiya atziripayeeni, iro\ni\u00f1aantaiyaarori iranintagaiyaaro isaicayetai cameetha; irantavaitaiyeni maaroni eero\nitzimanta aparoni tsicarica impaitya iflaashitacaavaitaitya iromperanavaitaityaari.\nAyotaiyini eej atzi, maaroni jevaripayeeni po\u00f1aayetanainchari pashinequi nampitsi\nicaratzi apatotainchari \"Aapatziyavacaa Po\u00f1aayetachari Nampitsipayeeni\" icantaiyaqueni:\n\"Ontzimatye antavaitaiyeni maaroni, eero oocaventavacaa; ari oncantya eero\njompetapithatantaitari atziripayeeni tsicarica ompaitya incoveri irantayeteri, iroj\natzi iflaantayetaiyaarori eero jomperanavaitaitaari.\nAyotaiyeni eejatzi, ocovaperotatya inquemathayetairo maaroni atziri ocantacota\nishinetaayeetziriri cameethatatsiri irantayeteri. Ocovaperotatya eej atzi\ninquemathatayetairo atziripayeeni tsica opaita cantacotachari isaicayetai cameetha eero\ni\u00f1aashitacaavaitayeetaari iromperanavaitaityaari. Omaperotatya ocovaperota\nanquemathayetairo iroca, ari oncantya imoncaraantyaarori cantayetaqueri jevayetzirori\nnampitsi japatotaiyacanira pairani.",
            "Image": "a54d27c0c2f511250d17a083a3975b8b"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Irootaque iro\u00f1aaca, iricapayeeni jevayetzirori nampitsi apatotainchari pairani,\njosanquinatayetaquero ocaratzi a\u00f1eeri iro\u00f1aaca jaca ocantacota: \"Tsica Incantya\nIraacameethayeetairi Atziripayeeni Jaca Quipatsiqui\", ari oncantya\nimoncaraayetantayetyaarori atzirira, ari oncantya iromoncaraantyaarori eejatzi icaratzi\njevayetatsiri pashinequi nampitsipayeeniqui. Cantatsi iroflaaca, aparoni atziri o\ntsicarica inampitaro atziripayeeni, impampithashiryaacotero ocaratzi\nosanquinayetainchari jaca. Iriyotaayetairi pashinepayeeni oncantya i\u00f1aantayetaiyaarori\nirantayetairo ocaratzi cameethatatsiri ishinetaacayetaitziriri irantayetero.\nIrojatzi i\u00f1aantayeetyaarori imoncarayetairo jevaripayeeni tsicarica ijevatzi, oinpofla\niraacameethatavacaanaiya eej atzi iriroripayeeni icaratzi ijevayetzirora\nnampitsipayeeni. Ari oquemityaari maaroni nampitsipayeeni ocaratzi shenincatacarori\n\"Aapatziyavacaa Po\u00f1aayetachari Nampitsipayeeni\". Ari iquemitayetanaiyaari eejatzi\nicaratzi jevayetatzirori nampitsipayeeni opincathariventzirira pashine nampitsi.\nJiroca iro\u00f1aaca osanquinatacoyeta \"Tsica Incantya Iraacameethayeetairi Atziripayeeni\nJaca Quipatsiqui\":\nI\u00d1AAPINCATHAYEETERI 1.\nMaaroni atziripayeeni, ovaquera intzimapaaque, eero ocantzi i\u00f1aashitacaavaitaityaari\niromperanataityaari. Eejatzi oquemitari iro\u00f1aaca te apantyaaro amanitashireteri atziri\nancanteri: \"Te pirjiperote eeroca, iriima irinta iriitaque \u00f1aaperori\". Eejatzi\noquemitari te oncameethate intzime aparoni atziri antayetashityaarone caari\nishinetaacairi pashine irantero. Tema maaroni ayotziro ampampithashirvaayeta, ayotziro\ntsicarica otzimayetzi cameethatatsiri anteri o tsicarica otzimi caariperotatsiri,\nirootaque ocovaperotantari iro\u00f1aaca entacotavacaayetya anquemitacaantanaquero\narentzitavacaatyeeyaami ocaaquiini.\nI\u00d1AAPINCATHAYEETERI 2.\nMaaroni osanquinatachari iro\u00f1aaca jaca, ontzimatye amoncarataayetanairo\naacameethatavacaanaiya maaroni, te oncovajaantya ashenincatavacaarica ocaaquiini o\nterica. Te oncovajaantya amoncaraavacaiya tsicarica acantayeta avathaquipayeeni\naparopayeeni: aquisaatzi, o aquitamaatzi. Aacarica shirampari o tsinane. Aririca\noshiyavacaa a\u00f1aanetayetari o terica. Te oncovajaantya aririca amoncaraavaca oshiretari\nPava o terica. Aririca amoncaraavaca apampithashiryaacoyetari icarayetzi jevayetzirori\nnampitsi o tsicarica opaiyetari. Te oncovajaantya acantavacaiya: \"Irinta ipo\u00f1aatya\npashinequi nampitsi, irooma naaca onashita nonampi o iriiperori inatzi irinta,\nashaarantzincari; iriima irinta caari ashaarantzincan\", o irica atziri te intzime\npairani jaca nampitsiqui, iriyaatai tsicarica itzimaque pairani. Te oncovaj aantya\ntsicarica icantavaiyetari aparopayeeni atziri, oncantya aacameethatantyaariri.\nEejatzi oquemitari iro\u00f1aaca, te oncovajaantya acantayeteri atziri: \"Pipo\u00f1aatya\npashinequi nampitsi, o inashita pijevarite eeroca janta pipo\u00f1aara, te incameethate o\ncameetha icanta pijevarite eeroca janta, o onashitayeta ocaratzi icantacaantayetziri\npijevarite oncarate pimoncaraayeteri janta, o tsicarica icanta, aacameethatavacaarica\nicarayetzi ijevayetzirora pashine nampitsipayeeni\". Eejatzi oquemitari iro\u00f1aaca\ncantatsi aparopayeeni jevayetatsiri nampitsiqui, impampithashirveeya tsica\nincantayeteri isaicacaanepayeeni, o tsicarica incanteri pashine jevayetzirori nampitsi\naririca incove ijevatziteri inampi. Te apantyaaro eejatzi ancante: \"Irinta atziri\nipo\u00f1aatya pashinequi nampitsi caari irooperotatsine, iro\u00f1aaca iricara atziri te\notzicaaventeri ocaratzi osanquinayetainchari jaca.\" Tera ari oncantya.\nI\u00d1AAPINCATHAYEETERI 3.",
            "Image": "36f6278278173a35f57f0375e7df2b69"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Maaroni atziri ontzimatye ashinetairi eequero iriyaatacaatyeero ira\u00f1ee, tecatsi\ncantatsine i\u00f1aashitacaavaityaari iromperanavaityaari, o incovai te\ninquemaantsitacaityaari irovasanquitaavaiteri.\nI\u00d1AAPINCATHAYEETERI 4.\nTe oncameethate iyacoventayeteri atziri, ancante: \"Pomperanavaityaari irica\".\nTzimatsirica covatsineri irantero, ontzimatye irovashaantacaiteri eero jantantaro, tema\nte oshinetaantsite irantaitero iroca.\nI\u00d1AAPINCATHAYEETERI 5.\nTe oncameethate iracotashiiteri atziri, imaperoiteri nquemaantsitacaityaari ivathaqui.\nTema aririca incovaite irovasanquitaite aparoni atziri, eerotya imaperotaj aantaitziri\nirovatsinaiteri, inquemitacaantaitanaqueri te atziri irinatyeericami irirori, ari\noncantya imintharovashirevaitantaityaariri.\nI\u00d1AAPINCATHAYEETERI 6.\nMaaroni atziripayeeni icaratzi nampitarori quipatsiqui, oncantavetaqya tsicarica\ninampityaaro, cantatsi ishinetaiteri inquiflaaventero ocaratzi imoncaraitziri\nicantacaantziri jevari tsicarica inampitaro, tecatsi tha\u00f1aapithatyaarineri.\nI\u00d1AAPINCATHAYEETERI 7.\nAririca intzime aparoni atziri incovaite irovasanquitaiteri, ocantacaantziro\nipiyathatacaro ocaratzi icantacaantayetziri jevaripayeeni iromoncaraayeeteri aparoni\nnampitsiqui; eero j imaperoitziri inquemaantsitacavaitaityaari, incantaite: \"Irica te\notzicaaventeri icantacaantayetziri jevaripayeeni, irjima irinta iri otzicaaaventzi\". Te\noncameethate eejatzi ashinetairi pashine atziri irantero iroca, inquemitacaantanaquero\nirinta pashinera atziri te iratzirite, imanintavaitanaqueri.\nI\u00d1AAPINCATHAYEETERI 8.\nTema aparopayeenl nampitsi tzimayetatsi icantacaantayetziri jevaripayeeni\nimoncarayeeteri, tzimatsi eejatzi icantacaantayetziri jevaripayeeni ovaquera ovetsicaj\naantanaca aparoni nampitsi, tzimitacha eejatzi impoiyetatsiri icantacaantayetziri\njevaripayeeni; maaroni irocapayeeni tecatsi ompetapithatyaarine atziripayeeni\ni\u00f1aaventayetero iroca, ari oncantaque iriyaatashiteri Juez oncantya\nimoncaraacaantyaanariri icantacaantayetziri, ari ocantaque eejatzi incove\niraamacoventaityaari, tema irootaque otzimantayetacari ocaratzi icantacaantayetaqueri\njevaripayeeni osanquinayetaincharica.\nI\u00d1AAPINCATHAYEETERI 9.\nTe oncameethate imaimaneetashitaityaari aparoni atziri, o\nirashitacotacaantashivaitaityaari c\u00e1rcel-qui, o iromityaantashivaitaityaari janta tsica\ninampitaro.\nI\u00d1AAPINCATHAYEETERI 10.\nTzimatsirica atziri jaacaantaitziri janta pincatharipayeeniqui, cantatsira irica atziri\niriyaatashiteri Juez, oncantya incantantyaarorl opaita jantaqueri, eeromaita jantziro\nJuez iromananequiini. Ari oquemitzitari eejatzi aririca inquisoshireventaiteri aparoni\natziri jantziro ocaratzi ishinetaacaantayeetziri, o ontzimatye imoncarayetero ocaratzi\nicantacaantayeetziri; ari oncantaque eejatzi iriyaatashiteri Juez. Impo\u00f1aashitaqya",
            "Image": "946ceb55d2613f0fa5fba0942164f876"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "iroflaaca irica Juez cantatsi incante tsicarica itzimi quenaacaashitacarori j\nantaqueri, ocantya irovasanquitaantaityaariri, o tsicarica itzimi caari tzimatsine\niquenacaashitacari eero jovasanquitaitziri. Ari incarate maaroni incaminthagaiteri,\ntema te oncameethate irovasanquitaashivaitaityaari eero jiyoperotavaqueri tsicarica\nitzimi irovasanquitai, impo\u00f1aashitya irampitacoyeteri aparopayeeni.\nI\u00d1AAPINCATHAYEETERI 11.\nAririca intzime aparoni atziri jaacaantayeetziri janta pincatharipayeeniqui, ontzimatye\nimpampithashiryaacotaiteri irica atzirica te iriyotero tsica opaita avishimotziriri,\nirojatzi apaata onco\u00f1aaperotantaqyaari omaperorica otzimi iquenacaashitacari. Oncantya\niriyotantaperotaityaari omapero otzimi jantaqueri, ontzimatye irica Juez irantero\nocaratzi ocantayetzirira icantacaantayetzi jevayetzirorira nampitsipayeeni, eero j\nantashivaitaro ocaratzi j inintacaari irirori. Ari oncantya irica atziri icovaitziri\nirovasanquitacaantaiteri, icantatyaari te iriyotero irirori tsicarica opaita\nicovantaitari irovasanquitaiteri.\nAyotaque iro\u00f1aaca tzimatsi osanquinarentsi i\u00f1aapincathayeeteri. Ompo\u00f1aashitaqya aparoni\natziri irantaquero ocaratzi icantacaantayeetziri. Ompo\u00f1a irovashi\u00f1agaitairo ocaratzi\ni\u00f1aapincathayeetziri pairani. Irica atziri antaquerori ocaratzi icantacaantayeetziri\npairani, eerova ocantzi iraacaantaiteri. Ari onquemitzityaari eejatzi aririca\nirovashi\u00f1agaitero tsica oncarate irovasanquitagaiteri aparoni atziri.\nI\u00d1AAPINCATHAYEETERI 12.\nTe oncameethate shinetairi aparoni atziri i\u00f1aashirencashivaityaari pashine atziri, o\nincove imaimanetziteri jashitari irirori: itsipatari, ipanco. Eejatzi te oncameethate\nashineteri aparoni atziri imaimanetziteneri tsicarica opaita josanquinayetziri pashine\natziri iromityaanteneri ishenincapayeeni. Eejatzi eero ocantzi ashineteri atziri\nincantacoyeteri pashinepayeeni atziri, inthaiyacovaitashityaari. Tzimatsirica atziri\nmatayetzirori jantziro irocapayeeni, ontzimatye ontzime osanquinarentsi imoncarayeeteri\noncantya otzicaaventantyaariri irica atziri i\u00f1aashirencayeetzirira.\nI\u00d1AAPINCATHAYEETERI 13.\nCantatsi oshinetaantsite inquivantantayete atziri tsicarica icovayetziro irirori,\ncantatsi incoyaanontya atziri tsicarica incovero inampityaaro.\nShinetaantsi onatzi iriyaayete atziri pashinequipayeeni nampitsi, ompo\u00f1a impiyayetai\naririca onimotapairi, tema eero ocantzi ompetashivaityaari.\nI\u00d1AAPINCATHAYEETERI 14.\nTzimatsirica aparoni jevatzirori nampitsi, icovi imaimaneteri aparoni atziri incove\nirovasanquitairi, pashinepayeeni nampitsi cantatsi oshinetairi impoque inampityaaro\noipatsitequi- oncantya isaicantyaari cameetha eero i\u00f1aantaro i\u00f1aashivaityaaro.\nIro cantamaitachari, tzimatsirica aparoni atziri omapero ipiyathatacaro ocaratzi\nicantacaantayetzlrl jevaripayeeni i\u00f1aapincathayeeteri, icovaitatzi irovasanquitaiteri,\neero ocantzi ashinetairi aririca incantavetya: \"Pishinetaina niyaate pashinequi\nnampitsi ocantya nosaicantyaari cameetha, tema ari osanquinatacota \"Tsica Incantya\nIraacameethayeetairi Atziripayeeni\". Ari inquemitzitaityaari eejatzi atziri\novashi\u00f1aashitarori ocaratzi osanquinayetainchari jaca japatotaiyacaranqui jevaripayeeni\n\"Aapatziyavacaa Po\u00f1aayetachari Nampitsipayeeni\nI\u00d1AAPINCATHAYEETERI 15.",
            "Image": "3559219d2768c279e6a368763c7f0367"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Eero ompetapithatashitari atziripayeeni inampityaaro aparoniqui nampitsi, tsicarica\nitzimayetzi jevaripayeeni o tsicarica otzimayetzi osanquinarentsi i\u00f1aapincathayeetziri.\nEero ampetapithatashitari aparoni atziri isaique nampitsiqui tsicarica inampitaro.\nEejatzi oquemitari eero ocantzi ompevaityaari atziri aririca incove iriyaate\ninampityaaro pashinequi nampitsi.\nI\u00d1AAPINCATHAYEETERI 16.\nAparoni shirampari o aparoni tsinane areetarori antariquitaantsi, eero ocantzi\nantha\u00f1eeyaaro ontsipatya, cantatsi ovaiyante aririca oncove. Tema eero ocantzi\nompetyaaro ancante: \"Eero paavaca, tema caari pisheninca, o ipo\u00f1aatya intaina\npashinequi nampitsi, te joshiretari Pava iquemitara irinta oshiretariri Pava\". Ari\noncantayetyaari eejatzi aririca incove atziri iraavacaiya o aavacaincarica inatzi, o\noocavacaincarica jini.\nIrooma aririca incovavacaiya apiteroite iraavacaiya, cantatsi imatero tema tecatsi\nshintsiventerineri.\nIro jametari atziri, otzime itsipatari, itzimayetzi itomipayeeni. Irootaque\ncovaperojaantachari jantayetaqueri atziripayeeni. Tema jantzirocara irocapayeeni atziri\nocovatya irantero oncantya iraamaacoventantyaarori itsipara. Ari inquempitzitayetya eej\natzi jevayetzirori nampitsi, ontzimatye iraamaacoventyaari icaratzi tsipayetachari\natziri.\nI\u00d1AAPINCATHAYEETERI 17.\nMaaroni atziri tecatsi ompetapithatyaarine ontzimimoteri iipatsite apaniro, o tsicarica\nompaitayetya incoveri tzimimoterine irirorica covatsine o aririca incove atziri\nimpiyoventyaaro ontzime iipatsite o ontzimimoteri tsicarica ompaitya; tecatsira\nompetapithatyaarine.\nEero ocantzi aapithatantero tsicarica opaita jashitayetari pashine atziri.\nI\u00d1AAPINCATHAYEETERI 18.\nShinetaantsi onatzi ipampithashirvaayetya atziri tsicarica ompaitya icoviri irirori.\nCantatsi ipampithashiryeeyaaro cameethatatsiri o caari cameethatatsiri jantaitziri.\nCantatsi iroshiretyaari Pava aririca incove o eerorica. Tecatsi cantatsi\nirovashaantacairo ocaratzi ametayetari pairani oshireyetarora. Cantatsi irantero\napaniro o oshequi incantaventyaaro. Cantatsi eejatzi irantero iromanequiini o tsica\nipiyotapiinta atziripayeeni. Cantatsi eejatzi iriyotairi pashinepayeeni ocaratzi\njametari o iriyotairi iroshiretyaari Pava, o inashiyetyaaro quitaiteripayeeni.\nI\u00d1AAPINCATHAYEETERI 19..\nMaaroni atziri, tecatsi tha\u00f1aapithatyaarine ocaratzi ipampithashiryaayetari. Ari\noncantaque i\u00f1aaventayetero tsicarica opaita icovayetziri. Iro osanquinatantari iro\u00f1aaca\niroca, ocantya eero imaimanetantari pashine atziri tsicarica ompaitya\nipampithashiryaayetari. Tema tecatsi tha\u00f1aapithatyaarine atziri iyoyetero tsicarica\nopaita icovayetziri, inquemisantero o i\u00f1aanatacotero tsicarica opaiyetari\nipampithashiryaayetari pashinepayeeni; ari ocantaque isanquinayete tsicarica ompaitya o\nari ocantaque inquinquithatacoyetero tsicarica opaita ipampi thashiryaari. Tema tecatsi\ntha\u00f1eeyaarone eej atzi otyaantayete i\u00f1aapincathayeeteri pashinequi nampitsi. Ari\nocantaque oivaraayetero \u00f1aantsi tsicarica ocanta icovayetzi aparopayeeni, iroorica\nquinquitharentsi o osanquinarentsi o tsicarica ompaiyetya.",
            "Image": "d3ca3cac15525c368c7e0676db69fd86"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "I\u00d1AAPINCATHAYEETERI 20.\nTecatsi tha\u00f1aapithatyaarine atziri incoverica irapatotya, o irantero tsicarica ompaitya\nicoviri japatotara; ari intha\u00f1aapithaitaqueri irapatoventyaaro incoverica\nirovaariperoteri pashinepayeeni atziri.\nTecatsi cantatsine ishintsiventeri aparoni atziri caari covatsineri irapatotya.\nI\u00d1AAPINCATHAYEETERI 21.\nTecatsi cantatsine intha\u00f1aapithatyaari atziripayeeni incoverica ijevate\ninampiquipayeeni, iriirica covashityaarone ijevate o iriirica covacaayeterine pashine\natziripayeeni ijevate.\nTema maaroni jevayetzirori nampitsipayeeni jantacaantayetziro ocaratzi\ncovityaayetachari aparoniqui nampitsi; tecatsira tha\u00f1aapithatyaarine atziripayeeni\niroca, ari ocantaque i\u00f1eero iranintaayetyaaro irocapayeeni, tecatsi aparoni cantatsine\nirompetyaaro; ari incarate imoncaraavacaiya atziripayeeni iranintaiyaaro, tecatsi\ncantatsine: \"Apaata netavaqyaaro naaca niriiperotatziira, ompo\u00f1a pimpoite eeroca apaata\ntema te piriiperotatyeera eeroca\nTema ijevatantyaari aparoni jevari nampitsiqui, iriira covacaayeterine atziripayeeni\nicaratzi saicantarori aparoni nampitsi. Ari oquemitzityaari eejatzi ontzimantayetyaari\nosanquinarentsi i\u00f1aapincathaiteri iriitaque covacaayeteroneri atziripayeeni icaratzi\nnampitarori aparoni nampitsi. Tema aririca incovayeete impairyagaite jevari,\njevatzirori tsica ipairyagaitziri jevari; ontzimatye irantacaantero cameethaperoini.\nTecatsi cantatsine irompetapithatyaari aparoni atziri incoverica irampitacotante\nimpairye jevatatsineri aparoniqui nampitsi. Tera oncameethate incove irapipiitero\naparoni atziri impairye ijevarite ovaqueraarica japacaaquero ipairvaaqueri pashine,\nincove iranaacotante, oncantya eero ijevatanta pashine jevari. Ari ocameethatzi\nimpairyeeri atziri ijevarite iromananequiini, tecatsi canterine: \"Jirica\ncameethaperotatsiri jevari, iri pimpairyeeri\". Cantatsi impairyeeri atziri\nijevaritetyaari tsicarica ocanta icoviro irirori tema tecatsi tha\u00f1aapithatyaarineri\nicoviri.\nI\u00d1AAPINCATHAYEETERI 22.\nAparopayeeni atziri, ontzimatye ontzimimoyeteri tsicarica opaiyeta, ocantya\nisaicantyaari cameetha, tema te oncameethate incovityaaneentavaite. Atziripayeeni\nnampitarori aparoniqui nampitsi tsica jashaarantaita, ontzimatye irampitacoyeteri\npashine atziri saicatsiri pashinequi nampitsi caari tzimimoterine irashaacaro irirori.\nIrootaque ocovantari iro\u00f1aaca, icarayetzi jevatzirori nampitsipayeeni; ontzimatye\niramenacoyeteri atziripayeeni icaratzi ijevatziri ocantya ontzimantyaari\nicovityaayetziri irirori. Iroca cantacharica, jiyoyetzirora aparopayeeni jevayetzirori\nnampitsi otzimimotzirorica inampi oshequi ash\u00e1acaro ocantya irica jevari\nirampitacotantayetyaariri atziri. Irootaque iro\u00f1aaca ocameethatantavetari\nontzimimoyetairimi atziri ocaratzi icovityaayetziri. Irootaque eejatzi\nocameethatantavetari iraacameethayetairimi pashinepayeeni atziri. Irootaque\nocameethatantavetari eejatzi ooquimoyetyaarimi jantayetziri ishenincapayeeni\njameyetari. Ari ocantya i\u00f1aapincathatantayeetyaariri, iro i\u00f1aantayetaiyaarori eejatzi\nijevatayetai cameetha tsica ocanta icovayetziro irirori.\nI\u00d1AAPINCATHAYEETERI 23.\nTecatsi tha\u00f1aapithatyaarine atziri incoverica irantavaite; ari ocantaque irantavaite",
            "Image": "cbb91349c6048de731cf98a166ac7dac"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "tsica jinintacaaro irirori. Tzimatsirica aparoni jevatzirori antavairentsi, ontzimatye\nijevateri cameetha atziripayeeni antavaiyetatsiri. Aririca intzime aparoni atziri\ncovacovatatsiri antavairentsi, temaita i\u00f1ee tsica irantavaite, ari ocantaque icaratzi\njevayetzirori nampitsi irampitacoteri ocantya i\u00f1aantyaari antavairentsi.\nAririca intzime apite antavaitatsiri, te orn pashinetzimaitya irantavaire, eero ocantzi\nimpinaperoi teri aparoni, iriima pashine impinaitaqueri capicheeni.\nMaaroni icaratzi antavaiyetatsiri, ocovatya impinaiteri cameetha onquene antetya\niraayete ocaratzi covityiimoyetariri ipancoqui. Aritaque ocantyaari; irooma eerorica,\nte i\u00f1aapincathayeetziri irica antavaiyetatsiri, iquemitacaitatyaari te iratzirite.\nTerica impinayeeteri cameetha, ontzimatye iricapayeeni pincathariyetatsiri nampitsiqui\nirampitacoteri.\nMaaroni icaratzi antavaiyetatsiri tsicaricapayeeni; tecatsi cantatsine iroocacairi\naririca incove irapatotaiyaani ocantya i mpinatantayeetyaari cameetha, o ocantya\niraacameethatantayeetyaariri tsicarica j antavaitzi.\nI\u00d1AAPINCATHAYEETERI 24.\nTecatsi cantatsine ishintsiventeri aparoni atziri irantavaitacairi eeroya\nimacoryaacairi, o eeroya ishineteri iriyaate tsica icoviro iroimoshirencavaitya. Te\noncovajaantya irantavaitacaiteri atziri shintsiini, iro cameethathatatsi ishineeteri\nosarentsiquipayeeni imacoryee eero jantavaitzi tsicarica oncarate quitaite; tema\nmaaroni quitaiteri oncarate irimacoryeera, ontzimatye impinaiteri quemitajaantaca\nirantavaitaquityeemi.\nI\u00d1AAPINCATHAYEETERI 25.\nTecatsi ompetapithatyaarine atziri isaique ira\u00f1ee cameetha intsipatayetyaaro\niinapayeeni impo\u00f1a itomipayeeni. Irootaque ocovaperotantari eero ocovitya tsicarica\nompaitya iroyaari, inquithaatyaari o iroorica ipanco. Ontzimatye iramene tsicarica\niraaventacaantapiintya aririca imantsiyate. Eej atzi oquemitari ocarayetzi\njovetsicacaantayetziri pincatharipayeeni tsicarica ipincatharitzi; ontzimatye\niranintaiyaaro atziripayeeni, tema tecatsi canterone intha\u00f1aapithatyaari. Eejatzi\noquemitari eeerorica ocantzi irantavaitai atziri tzimatsi opaita avishimotaqueriri;\nontzimatye irampitacoteri jevatzirori nampitsi. Ari inquemitaityaariri eejatzi\nmantsiyari, o caari cantatsine irantavaite ocantacaantziro imantsiyataque, o iroorica\ncamaimetzincaro, o iriirica antariconayetapaintsiri, o tsicarica opaitayeta pashine\ncantacaantatziro caari ocantanta irantavaitai; ocovatya irampitacoyeteri jevayetzirori\naparoni nampitsi.\nMaaroni cooya motyaayetatsiri ipo\u00f1a eentsitepayeeni, ontzimatye iraamacoventayetyaaro\ncameetha. Eejatzi iquemi tayetari icaratzi eentsipayeeni jaacotantziri ashitariri o\nicaratzi tzimashiyetachari temaita i\u00f1aacoventeri ashitariri, ontzimatye\nincaminthaayeeteri cameetha eejatzi irirori.\nI\u00d1AAPINCATHAYEETERI 26.\nTecatsi cantatsine intha\u00f1aapithatyaari atziri incoverica iriyotai i\u00f1aanate. Te opinata\nocaratzi j iyotagaitziriri eentsipayeeni, iro cantamaitachari ontzimatye\nishintsiventaiteri eentsipayeeni iriyotayetai i\u00f1aanate. Ari iquemitaitari eej atzi\nantaripayeeni atziri, jatatsiri incove iriyotagai ocantya impantaityaariri\nantavairentsi, ontzirnatyeetya eero japaavaitashitaro jiyotagaitziriri ocovatya\niriyote. Iroorica incove iriyaatacaaperotero iriyote, ontzimatye ishinetagaiteri",
            "Image": "596a4f4a0164d534e2dc9a8831df2553"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "aririca incove inqyee ipaitaitziri: \"Universidad\"; ocovaperotya irominqyagaiteri\ni\u00f1eetziri aritaque ocantaque iriyote; tetya ocameethate irominqyaashivaityaari caari\ncantatsine iriyotagai intaani irominqyaashivaityaari caari cantatsine iriyotagai\nintaani inintacaashivaitashityaari irominqyeeteri.\nMaaroni ocaratzi jiyotaayetziriri \u00e1tziri, eero jovashaantanaquero, eequero\nriyaatacaanaquityeero ijevatacaayetanaquero irantayetanaquero ocaratzi jiyoyetanairi.\nOntzimatye eejatzi iriyotagaiteri tsica opaita ocovaperotantari eero\njomperanavaitaitaari atziripayeeni. Ontzimatye eejatzi iriyotagaiteri tsica incantya\niraacameethatantayetyaariri pashinesatzi atziri po\u00f1aayetachari pashinequi nampitsi, o\ncaaririca ishenincapayeeni eejatzi ari inquemitaayeteri atziripayeeni icaratzi\novashi\u00f1aashiyetarori joshiretari Pava. Ocovaperotatya iriyoyete atziri, tsica incantero\niraapatziyantyaariri pashine eero jathavashivaitantari irooqueri. Ocovaperota eej atzi\ntsicarica opaita j antayetziri jevaripayeeni janta \"Aapatziyavacaa Po\u00f1aayetachari\nNampitsipayeeni\" ocanta i\u00f1aantayetaiyaarori atziripayeeni isaicayetai cameetha tecatsi\nmaimanevaiterineri.\nTecatsi impaitya shintsiventerineri aparoni ashitaanitachari icantaiteri: \"Pominqyeeri\npeentsite iriyotai janta\", tema iriitaque yotatsine tsica janta i\u00f1iiro\nocameethatzimotziri irominqyeeri.\nI\u00d1AAPINCATHAYEETERI 27.\nTecatsi tha\u00f1aapithatyaarine atziri irantayetero i\u00f1eeri ishenincapayeeni jantziro\nocaratzi jametayetari o tsicarica ompaitayetya ooquimoyetariri pashine. Eejatzi\noquemitari iro\u00f1aaca, tzimatsirica opaita jovetsicayetaquerl iyotaneripayeeni,\ncameethatzimoyetaqueriri pashine, tecatsira tha\u00f1e\u00e9yaarone, ontzimatye anintaiyaaro\nmaaroni.\nTzimatsirica jovetsicaque iyotaneripayeeni omapero ocameethaquiperotaque, o\ntzimatsirica irosanquinataque pashine tsica ompaitya ovaqueraari, o iroorica\nirovetsicayetaque tsicarica ompaitayetya cameethatzimoyeterineri pashinepayeeni;\ncantatsi impinayeeteri ocaratzi jovetsicayetaquero irocapayeeni, te apantaro iro\u00f1aaca\nincove pashine atziri iraacoteri ocaratzi jovetsicaqueri pashinera, impo\u00f1aashityaaya\niramatavitante incante: \"Jiroca novetsicaqueri niyotashitari naaca\", ompo\u00f1a\nimpinayeetaqueri oshequi quireequi quempitajaantaca iriiricami ovetsiquitayaaromi.\nI\u00d1AAPINCATHAYEETERI 28.\nTera oshinetaatsite iro\u00f1aaca irantashiyetyaaro atziri ocaratzi osanquinayetainchari\njaca ocantya iraapatziyavacaantyaari. Eejatzi onquempitzitavacaanaiyaari\nnampitsipayeeni. Irootaque caari oshinetaantsitanta, ari ocantya\nimoncaraayetantaityaarori ocaratzi osanquinayetainchari iro\u00f1aaca jaca\ni\u00f1aapincathayeeteri, ari ocantya irantantayeetyaarori tsicarica otzimi\nshinetaantsitatsiri irantaitero irojatzi i\u00f1aantayetyaarori isaicai cameetha tecatsi\nomperanavaityaarine.\nI\u00d1AAPINCATHAYEETERI 29.\nTzimatsira opaita imoncaraayeteri aparopayeeni atziri, aririca incove inquempiyavacaiya\ntsicarica inampiyetaro. Aririca imoncaraayetanairo iroca, aritaque oncantaque\nijevatacaayetero irantayetanairi.\nTema tzimatsi oshinetaantsitzi ocantacoyeta i\u00f1aantyaarori isaicayetai cameetha atziri\ntecatsi omperanavai taiyaarine; ocantya irantantayetyaarori,ontzimatye",
            "Image": "798692c90688bf8e600f52cc48b84132"
        },
        "8": {
            "Label": "9",
            "Index": 8,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "osanquinatacoyetya inquene i\u00f1aapincathayeetero. Irocara osanquinayetachaneri\ni\u00f1aapincathayeeteri, irootaque pampithashiryaacaayetyaarine pashinepayeeni atziri tsica\noncantya i\u00f1aantayetaiyaarori eej atzi isaicayetai cameetha eero jomperanavaitaitaari\ntsicaricapayeeni. Iro osanquinatantayetacari iro\u00f1aaca iroca i\u00f1aapincathayeteri tema iro\njantayetanairi cameethashireyetatsiri, tema iro covitachari eejatzi oncantya\niraapatziyavacaantyaari atziripayeeni eero jo\u00f1aashirencavacaanta. Eejatzi oquempityaari\nocovatya osanquinacoyetya i\u00f1aapincathayeteri nampitsiqui tsica impairyagaite\njevaripayeenl.\nOcantacotara ocaratzi shinetaantsitatsiri a\u00f1aantyaarori asaicayetai cameetha tecatsi\nomperanavaitaineri, eero ocantzi antashivaityaaro ocovaanaqueri aaca, eeroya\nooquimotari icarayetzi jevayetzirori \"Aapatziyavacaa Po\u00f1aayetachari Nampitsipayeeni\".\nI\u00d1AAPINCATHAYEETERI 30.\nAririca a\u00f1aanatayetero ocaratzi osanquinayetainchari jaca, tzimatsirica a\u00f1aaqueri\npampithashiryaacaineri cameethatatsi antero, ompo\u00f1a a\u00f1aatyeero osanquinataca pashine\nocante: \"Eero ocantzi antero\", ontzimatye aquemisantero, eero ocantzi antero. Ari\nicantayetyaari eejatzi aparoni atziri, ari icantayetyaari eejatzi tsicarica ipiyotari\ninampitaro atziripayeeni, o irjirica jevayetzirori nampitsipayeeni.",
            "Image": "28e503fba0ea75b010ba54d0487447f8"
        }
    }
}
