{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467984,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Inim\u00f5iguste \u00fclddeklaratsioon\nPreambula\nPidades silmas, et inimkonna k\u00f5igi liikmete v\u00e4\u00e4rikuse, nende v\u00f5rdsuse ning\nv\u00f5\u00f5randamatute \u00f5iguste tunnustamine on vabaduse, \u00f5igluse ja \u00fcldise rahu alus; ja\npidades silmas, et inim\u00f5iguste p\u00f5lastamine ja h\u00fclgamine on viinud barbaarsusteni, mis\npiinavad inimkonna s\u00fcdametunnistust, ja et sellise maailma loomine, kus inimestel on\nveendumuste ja s\u00f5navabadus ning kus nad ei tarvitse tunda hirmu ega puudust, on\ninimeste \u00fcllaks p\u00fc\u00fcdluseks kuulutatud; ja\npidades silmas vajadust, et inim\u00f5igusi kaitseks seaduse v\u00f5im selleks, et inimene ei\noleks sunnitud viimase abin\u00f5una \u00fcles t\u00f5usma t\u00fcrannia ja r\u00f5humise vastu; ja\npidades silmas, et on vaja kaasa aidata s\u00f5bralike suhete arendamisele rahvaste vahel\nja;\npidades silmas,et \u00fchinenud rahvaste perre kuuluvad rahavad on p\u00f5hikirjas kinnitanud oma\nusku inimese p\u00f5hi\u00f5igustesse, inimisiksuse v\u00e4\u00e4rikusse ja v\u00e4\u00e4rtusse ning meeste ja naiste\nv\u00f5rd\u00f5iguslikkusesse ning on otsustanud kaasa aidata sotsiaalsele progressile ja\nelutingimuste parandamisele suurema vabaduse juures; ja\npidades silmas,et liikmesriigid on kohustatud koost\u00f6\u00f6s \u00dchinenud Rahvaste\nOrganisatsiooniga kaasa aitama inim\u00f5iguste ja p\u00f5hivabaduste \u00fcldisele austamisele ja\nnendest kinnipidamisele; ja\npidades silmas, et \u00fcldisel arusaamisel nende \u00f5iguste ja vajaduste iseloomust on suur\nt\u00e4htsus selle kohustuste t\u00e4ielikuks t\u00e4itmiseks,\nkuulutab Peaassamblee v\u00e4lja\nk\u00e4esolevaga Inim\u00f5iguste \u00fclddeklaratsiooni kui \u00fclesande, mida peavad p\u00fc\u00fcdma t\u00e4ita k\u00f5ik\nrahvad ja riigid.\nIga inimene ja iga \u00fchiskondlik organ peab k\u00e4esolevat deklaratsiooni alati silmas\npidades selgitus- ja haridust\u00f6\u00f6ga alati kaasa aitama nende \u00f5iguste ja vabaduste\naustamisele ning rahvuslike ja rahvusvaheliste progressiivsete abin\u00f5udega tagama, et\nneed \u00f5igused ja vabadused leiaksid \u00fcldist ja efektiivset tunnustamist ja t\u00e4itmist nii\norganisatsiooni liikmeiks kui ka nende jurisdiktsiooni alla olevate territooriumide\nrahvaste poolt.\nArtikkel 1.\nK\u00f5ik inimesed s\u00fcnnivad vabadena ja v\u00f5rdsetena oma v\u00e4\u00e4rikuselt ja \u00f5igustelt. Neile on\nantud m\u00f5istus ja s\u00fcdametunnistus ja nende suhtumist \u00fcksteisesse peab kandma vendluse\nvaim.\nArtikkel 2.\nIgal inimesel peavad olema k\u00f5ik k\u00e4esoleva deklaratsiooniga v\u00e4lja kuulutatud \u00f5igused ja\nvabadused, olenemata rassist, nahav\u00e4rvusest, soost, usulisest, poliitilisest v\u00f5i\nmuudest veendumustest, rahvuslikust v\u00f5i sotsiaalsest p\u00e4ritolust, varanduslikust,\nseisuslikust v\u00f5i muust seisundist.\nLisaks sellele ei tohi inimeste vahel vahet teha riigi v\u00f5i territooriumi poliitilise,",
            "Image": "12f12b7aecb66a2a6b4ebe0b1807c1c0"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "\u00f5igusliku v\u00f5i rahvusvahelise seisundi p\u00f5hjal, olenemata sellest, kas territoorium,\nmille kodanik ollakse, on s\u00f5ltumatu, hooldusalune v\u00f5i m\u00f5nel muul viisil oma\nsuver\u00e4\u00e4nsuses piiratud.\nArtikkel 3.\nIgal inimesel on \u00f5igus elule, vabadusele ja isikupuutumatusele.\nArtikkel 4.\nKedagi ei v\u00f5i pidada orjuses v\u00f5i \u00f5igusteta seisundis; orjus ja orjakaubandus \u00fcksk\u00f5ik\nmillisel kujul on keelatud.\nArtikkel 5.\nKellegi suhtes ei tohi rakendada piinamisi v\u00f5i julma, ebainimlikku, tema v\u00e4\u00e4rikust\nalandavat kohtlemist v\u00f5i karistust.\nArtikkel 6.\nIgal inimesel, \u00fcksk\u00f5ik kus ta ka ei viibiks, on \u00f5igus oma \u00f5igussubjektsuse\ntunnustamisele.\nArtikkel 7.\nK\u00f5ik inimesed on seaduse ees v\u00f5rdsed ja neil on ilma igasuguse vahetegemiseta \u00f5igus\nseaduse v\u00f5rdsele kaitsele. K\u00f5igil inimestel on \u00f5igus olla v\u00f5rdselt kaitstud \u00fcksk\u00f5ik\nmissuguse diskrimineerimise eest, mis on vastuolus k\u00e4esoleva deklaratsiooniga, ja\nsellisele diskrimineerimisele kihutamise eest.\nArtikkel 8.\nIgal inimesel on temale konstitutsiooniga v\u00f5i seadusega tagatud p\u00f5hi\u00f5iguste rikkumise\nkorral \u00f5igus efektiivsele \u00f5iguste ennistamisele kompetentsete rahvuskohtute kaudu.\nArtikkel 9.\nKedagi ei v\u00f5i meelevaldselt vahistada, kinni pidada v\u00f5i pagendada.\nArtikkel 10.\nIgal inimesel on tema \u00f5iguste ja kohustuste m\u00e4\u00e4ratlemiseks ja temale esitatud\nkriminaals\u00fc\u00fcdistuste p\u00f5hjendatuse kindlakstegemiseks t\u00e4ieliku v\u00f5rdsuse alusel \u00f5igus\nsellele, et tema asi vaadataks avalikult ja k\u00f5iki \u00f5igluse n\u00f5udeid j\u00e4rgides l\u00e4bi\ns\u00f5ltumatu ja erapooletu kohtu poolt.\nArtikkel 11.\nIgal kuriteos s\u00fc\u00fcdistataval inimesel on \u00f5igus sellele, et teda loetakse s\u00fc\u00fctuks kuni\ntema s\u00fc\u00fclisuse kindlakstegemiseni seaduslikus korras avalikul kohtulikul arutamisel,\nkus talle on tagatud k\u00f5ik v\u00f5imalused kaitseks.\nKedagi ei v\u00f5i s\u00fc\u00fcdi m\u00f5ista kuriteos m\u00f5ne teo v\u00f5i tegevusetuse eest, mis nende\nkordasaatmise ajal ei olnud kuriteod rahvusliku seaduse v\u00f5i rahvusvahelise \u00f5iguse\nj\u00e4rgi. Samuti ei v\u00f5i m\u00e4\u00e4rata raskemat karistust, kui see, mida oleks v\u00f5inud kohaldada\nkuriteo kordasaatmise ajal.",
            "Image": "79c2efc656e33afce9de7ea8d6e093ec"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Artikkel 12.\nKellegi isiklikku ja perekonnaellu ei v\u00f5i meelevaldselt vahele segada, kellegi\nkorteripuutumatust, kirjavahetuse saladust v\u00f5i au ja reputatsiooni ei tohi\nmeelevaldselt m\u00e4\u00e4rida. Igal inimesel on \u00f5igus seaduse kaitsele selliste vahelesegamiste\nja rikkumiste eest.\nArtikkel 13.\nIgal inimesel on \u00f5igus riigi piires vabalt liikuda ja oma elukoht valida.\nIgal inimesel on \u00f5igus lahkuda \u00fcksk\u00f5ik milliselt maalt, kaasa arvatud kodumaa ja\nkodumaale tagasi p\u00f6\u00f6rduda.\nArtikkel 14.\nIgal inimesel on \u00f5igus tagakiusu ees varjupaika otsida teistes maades ja seda\nvarjupaika kasutada.\nSeda \u00f5igust ei saa kasutada j\u00e4litamise puhul, mis tegelikult tuleneb mittepoliitilisest\nkuriteost v\u00f5i teost, mis on vastuolus \u00dchinenud Rahavaste Organisatsiooni eesm\u00e4rkide ja\np\u00f5him\u00f5tetega.\nArtikkel 15.\nIgal inimesel on \u00f5igus kodakondusele.\nKelleltki ei saa tema kodakondsust v\u00f5i kodakondsuse muutmise \u00f5igust meelevaldselt \u00e4ra\nv\u00f5tta.\nArtikkel 16.\nT\u00e4isealiseks saanud meestel ja naistel on \u00f5igus ilma igasuguste kitsendusteta rassi,\nrahvuse v\u00f5i usu p\u00f5hjal abielluda ja perekonda asutada. Neil on v\u00f5rdsed \u00f5igused abiellu\nastumise suhtes, abielus olemise ja abielu lahutamise ajal.\nAbielu v\u00f5ib s\u00f5lmida vaid m\u00f5lema abielluva poole vabatahtlikul ja t\u00e4ielikul n\u00f5usolekul.\nPerekond on \u00fchiskonna loomulik ja p\u00f5hiline rakuke ning tal on \u00f5igus \u00fchiskonna ja riigi\nkaitsele.\nArtikkel 17.\nIgal inimesel on \u00f5igus vara omamisele nii \u00fcksikult kui ka teistega koos.\nKelleltki ei tohi tema vara meelevaldselt \u00e4ra v\u00f5tta.\nArtikkel 18.\nIgal inimesel on \u00f5igus m\u00f5tte-, s\u00fcdametunnistuse ja usuvabadusele; see \u00f5igus k\u00e4tkeb\nvabadust oma usku v\u00f5i veendumusi muuta, samuti vabadust vabalt kuulutuada oma usku v\u00f5i\nveendumusi nii \u00fcksikult kui ka koos teistega avalikult v\u00f5i eraviisiliselt \u00f5petuse,\njumalateenistuse ja religioossete ning rituaalsete kombetalituste kaudu.\nArtikkel 19.\nIgal inimesel on \u00f5igus veendumuste vabadusele ja nende veendumuste vabalt avaldamisele;",
            "Image": "d7512743badb084f962f666ebe11950b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "see \u00f5igus k\u00e4tkeb vabadust takistamatult oma veendumustest kinni pidada ja vabadust\ninformatsiooni ja ideid otsida, saada ja levitada igasuguste abin\u00f5udega ja riigipiirist\ns\u00f5ltumata.\nArtikkel 20.\nIgal inimesel on \u00f5igus rahumeelse kogunemise ja liitumise vabadusele.\nKedagi ei v\u00f5i sundida \u00fcksk\u00f5ik millisesse assotsiatsiooni astuma.\nArtikkel 21.\nIgal inimesel on \u00f5igus kas vahetult v\u00f5i siis vabalt valitud esindajate kaudu oma maa\nvalitsemisest osa v\u00f5tta.\nIgal inimesel on \u00f5igus v\u00f5rdsele p\u00e4\u00e4sule oma maa riigiteenistusse.\nValitsuse v\u00f5imu aluseks peab olema rahava tahe; see tahe peab v\u00e4ljenduma\nperioodislistes ja v\u00f5ltsimata valimistes, mis tuleb l\u00e4bi viia \u00fcldise ja v\u00f5rdse\nvalimis\u00f5iguse alusel salajase h\u00e4\u00e4letamise teel v\u00f5i teistes samat\u00e4henduslikes vormides,\nmis tagavad h\u00e4\u00e4letamise vabaduse.\nArtikkel 22.\nIgal inimesel kui ka \u00fchiskonna liikmel on \u00f5igus sotsiaalsele kindlustatusele ja tema\nv\u00e4\u00e4rikuse s\u00e4ilitamiseks ning tema isiksuse vabaks arenemiseks vajalike \u00f5iguste\nteostamisele majanduslikul, sotsiaalsel ja kultuuri alal rahvuslike j\u00f5upingutustega ja\nrahvusvaheli koost\u00f6\u00f6 kaudu ning vastavalt iga riigi struktuurile ja vahenditele.\nArtikkel 23.\nIgal inimesel on \u00f5igus t\u00f6\u00f6le, t\u00f6\u00f6 vabale valikule, \u00f5iglastele ja soodsatele\nt\u00f6\u00f6tingimustele ning kaitsele t\u00f6\u00f6puuduse eest.\nIgal inimesel on ilma igasuguse diskrimineerimiseta v\u00f5rdsele tasule v\u00f5rdse t\u00f6\u00f6 eest.\nIgal t\u00f6\u00f6tajal on \u00f5igus \u00f5iglasele ja rahuldavale tasule, mis tagab inimv\u00e4\u00e4rilise elatuse\ntemale endale ja ta perekonnale ja mida vajaduse korral t\u00e4iendatakse\nsotsiaalkindlustuse teiste vahenditega.\nIgal inimesel on \u00f5igus on luua amet\u00fchinguid ja oma huvide kaitseks amet\u00fchingutesse\nastuda.\nArtikkel 24.\nIgal inimesel on \u00f5igus puhkeajale ja vaba aja veetmisele, kaasa arvatud t\u00f6\u00f6p\u00e4eva\nm\u00f5istlik l\u00fchendamine ja tasutav perioodiline puhkus.\nArtikkel 25.\nIgal inimesel on \u00f5igus sellisele elatustasemele, sealhulgas toit, riietus, korter,\narstiabi ja vajalik sotsiaalne teenindamine, mis on n\u00f5utav tema enda ja perekonna\ntervise ja heaolu hoidmiseks, ja \u00f5igus kindlustatusele t\u00f6\u00f6puuduse, haiguse,\ninvaliidsuse, lesestumise ja vanaduse saabumise korral v\u00f5i m\u00f5nel muul elatusvahenditest\nilmaj\u00e4\u00e4mise juhul inimestest endast olenemata p\u00f5hjustel.\nEmadus ja v\u00e4ikelapseiga annavad \u00f5iguse erilisele hooldusele ja abile. K\u00f5igile lastele,",
            "Image": "91437e55bd07305f389bc46e27d51d8d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "olgu nad siis s\u00fcndinud abielus v\u00f5i v\u00e4ljaspool abielu, peab osaks saama \u00fchesugune\nsotsiaalne kaitse.\nArtikkel 26.\nIgal inimesel on \u00f5igus haridusele. Haridus peab olema tasuta v\u00e4hemalt alg- ja\n\u00fcldhariduse osas. Algharidus peab olema kohustuslik. Tehniline ja kutseharidus peab\nolema k\u00e4ttesaadav k\u00f5igile ja k\u00f5rgem haridus v\u00f5rdselt k\u00e4ttesaadav k\u00f5igile vastavalt\niga\u00fche v\u00f5imetele.\nHaridus peab olema suunatud inimisiksuse t\u00e4ielikule arendamisele ja inim\u00f5igustest ning\np\u00f5hivabadustest lugupidamise suurendamisele. Haridus peab kaasa aitama vastastikusele\nm\u00f5istmisele, sallivusele ja s\u00f5prusele k\u00f5igi rahavaste, rassilise ja usuliste r\u00fchmituste\nvahel ning soodustama \u00dchinenud Rahvaste Organisatsiooni tegevust rahu s\u00e4ilitamisel.\nVanematel on oma laste hariduse valikul ees\u00f5igus.\nArtikkel 27.\nIgal inimesel on \u00f5igus \u00fchiskonna kultuurielust vabalt osa v\u00f5tta, kunsti nautida,\nteaduse progressi oma panus anda ja selle progressi h\u00fcvesid kasutada.\nIgal inimesle on \u00f5igus oma moraalsete ja materiaalsete huvide kaitsele, mis johtuvad\nteaduslikest t\u00f6\u00f6dest, kunsti- ja kirjandusteostest, mille autoriks ta on.\nArtikkel 28.\nIgal inimesle on \u00f5igus sotsiaalsele ja rahvusvahelisele korraldusele, kus k\u00e4esolevas\ndeklaratsioonis toodud \u00f5igusi ja vabadusi on v\u00f5imalik t\u00e4ies ulatuses rakendada.\nArtikkel 29.\nIgal inimesel on kohustused \u00fchiskonna ees, kus ainu\u00fcksi ongi v\u00f5imalik tema isiksuse\nvaba ja t\u00e4ielik arenemine.\nOma \u00f5iguste ja vabaduste teostamisel peab iga inimene alluma vaid sellistele\npiiramistele, mis on seadusega kehtestatud ainsa eesm\u00e4rgiga tagada teiste inimeste\n\u00f5iguste ja vabaduste tarvilik tunnustamine ja austamine ning moraalist, avalikust\nkorrast ja \u00fcldise heaolu n\u00f5uetest kinnipidamine demokraatlikus \u00fchiskonnas.\nNende \u00f5iguste ja vabaduste rakendamine ei v\u00f5i mingil juhul olla vastuolus \u00dchinenud\nRahvaste Organisatsiooni eesm\u00e4rkide ja p\u00f5him\u00f5tetega.\nArtikkel 30.\nK\u00e4esolevas deklaratsioonis ei tohi midagi t\u00f5lgendada kui \u00f5iguse andmist m\u00f5nele riigile,\nisikute r\u00fchmale v\u00f5i \u00fcksikisikutele tegutsemiseks v\u00f5i tegudeks, mis on suunatud\nkaesolevas deklaratsioonis toodud \u00f5iguste ja vabaduste kaotamisele.",
            "Image": "0f99c49b2334f343123f813ed7c3ae5f"
        }
    }
}
