{
    "MetaData": {
        "Author": null,
        "Creation_Date": 1581467892,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e2c8a7c67d387ffaa4eb3731da51ccb7",
            "Index": 0,
            "Label": "1",
            "Size": [
                595.0,
                842.0
            ],
            "Text": "Inimõiguste ülddeklaratsioon\nPreambula\nPidades silmas, et inimkonna kõigi liikmete väärikuse, nende võrdsuse\nning võõrandamatute õiguste tunnustamine on vabaduse, õigluse ja üldise\nrahu alus; ja\npidades silmas, et inimõiguste põlastamine ja hülgamine on viinud\nbarbaarsusteni, mis piinavad inimkonna südametunnistust, ja et sellise\nmaailma loomine, kus inimestel on veendumuste ja sõnavabadus ning kus\nnad ei tarvitse tunda hirmu ega puudust, on inimeste üllaks püüdluseks\nkuulutatud; ja\npidades silmas vajadust, et inimõigusi kaitseks seaduse võim selleks, et\ninimene ei oleks sunnitud viimase abinõuna üles tõusma türannia ja\nrõhumise vastu; ja\npidades silmas, et on vaja kaasa aidata sõbralike suhete arendamisele\nrahvaste vahel ja;\npidades silmas,et ühinenud rahvaste perre kuuluvad rahavad on põhikirjas\nkinnitanud oma usku inimese põhiõigustesse, inimisiksuse väärikusse ja\nväärtusse ning meeste ja naiste võrdõiguslikkusesse ning on otsustanud\nkaasa aidata sotsiaalsele progressile ja elutingimuste parandamisele\nsuurema vabaduse juures; ja\npidades silmas,et liikmesriigid on kohustatud koostöös Ühinenud Rahvaste\nOrganisatsiooniga kaasa aitama inimõiguste ja põhivabaduste üldisele\naustamisele ja nendest kinnipidamisele; ja\npidades silmas, et üldisel arusaamisel nende õiguste ja vajaduste\niseloomust on suur tähtsus selle kohustuste täielikuks täitmiseks,\nkuulutab Peaassamblee välja\nkäesolevaga Inimõiguste ülddeklaratsiooni kui ülesande, mida peavad\npüüdma täita kõik rahvad ja riigid.\nIga inimene ja iga ühiskondlik organ peab käesolevat deklaratsiooni\nalati silmas pidades selgitus- ja haridustööga alati kaasa aitama nende\nõiguste ja vabaduste austamisele ning rahvuslike ja rahvusvaheliste\nprogressiivsete abinõudega tagama, et need õigused ja vabadused leiaksid\nüldist ja efektiivset tunnustamist ja täitmist nii organisatsiooni\nliikmeiks kui ka nende jurisdiktsiooni alla olevate territooriumide\nrahvaste poolt.\nArtikkel 1.\nKõik inimesed sünnivad vabadena ja võrdsetena oma väärikuselt ja\nõigustelt. Neile on antud mõistus ja südametunnistus ja nende suhtumist\nüksteisesse peab kandma vendluse vaim.\nArtikkel 2."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "dfc91804ea70231354c806304a1b92fd",
            "Index": 1,
            "Label": "2",
            "Size": [
                595.0,
                842.0
            ],
            "Text": "Igal inimesel peavad olema kõik käesoleva deklaratsiooniga välja\nkuulutatud õigused ja vabadused, olenemata rassist, nahavärvusest,\nsoost, usulisest, poliitilisest või muudest veendumustest, rahvuslikust\nvõi sotsiaalsest päritolust, varanduslikust, seisuslikust või muust\nseisundist.\nLisaks sellele ei tohi inimeste vahel vahet teha riigi või territooriumi\npoliitilise, õigusliku või rahvusvahelise seisundi põhjal, olenemata\nsellest, kas territoorium, mille kodanik ollakse, on sõltumatu,\nhooldusalune või mõnel muul viisil oma suveräänsuses piiratud.\nArtikkel 3.\nIgal inimesel on õigus elule, vabadusele ja isikupuutumatusele.\nArtikkel 4.\nKedagi ei või pidada orjuses või õigusteta seisundis; orjus ja\norjakaubandus ükskõik millisel kujul on keelatud.\nArtikkel 5.\nKellegi suhtes ei tohi rakendada piinamisi või julma, ebainimlikku, tema\nväärikust alandavat kohtlemist või karistust.\nArtikkel 6.\nIgal inimesel, ükskõik kus ta ka ei viibiks, on õigus oma\nõigussubjektsuse tunnustamisele.\nArtikkel 7.\nKõik inimesed on seaduse ees võrdsed ja neil on ilma igasuguse\nvahetegemiseta õigus seaduse võrdsele kaitsele. Kõigil inimestel on\nõigus olla võrdselt kaitstud ükskõik missuguse diskrimineerimise eest,\nmis on vastuolus käesoleva deklaratsiooniga, ja sellisele\ndiskrimineerimisele kihutamise eest.\nArtikkel 8.\nIgal inimesel on temale konstitutsiooniga või seadusega tagatud\npõhiõiguste rikkumise korral õigus efektiivsele õiguste ennistamisele\nkompetentsete rahvuskohtute kaudu.\nArtikkel 9.\nKedagi ei või meelevaldselt vahistada, kinni pidada või pagendada.\nArtikkel 10.\nIgal inimesel on tema õiguste ja kohustuste määratlemiseks ja temale\nesitatud kriminaalsüüdistuste põhjendatuse kindlakstegemiseks täieliku\nvõrdsuse alusel õigus sellele, et tema asi vaadataks avalikult ja kõiki\nõigluse nõudeid järgides läbi sõltumatu ja erapooletu kohtu poolt.\nArtikkel 11."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ada0d23856b1a670802c109893d19f58",
            "Index": 2,
            "Label": "3",
            "Size": [
                595.0,
                842.0
            ],
            "Text": "Igal kuriteos süüdistataval inimesel on õigus sellele, et teda loetakse\nsüütuks kuni tema süülisuse kindlakstegemiseni seaduslikus korras\navalikul kohtulikul arutamisel, kus talle on tagatud kõik võimalused\nkaitseks.\nKedagi ei või süüdi mõista kuriteos mõne teo või tegevusetuse eest, mis\nnende kordasaatmise ajal ei olnud kuriteod rahvusliku seaduse või\nrahvusvahelise õiguse järgi. Samuti ei või määrata raskemat karistust,\nkui see, mida oleks võinud kohaldada kuriteo kordasaatmise ajal.\nArtikkel 12.\nKellegi isiklikku ja perekonnaellu ei või meelevaldselt vahele segada,\nkellegi korteripuutumatust, kirjavahetuse saladust või au ja\nreputatsiooni ei tohi meelevaldselt määrida. Igal inimesel on õigus\nseaduse kaitsele selliste vahelesegamiste ja rikkumiste eest.\nArtikkel 13.\nIgal inimesel on õigus riigi piires vabalt liikuda ja oma elukoht\nvalida.\nIgal inimesel on õigus lahkuda ükskõik milliselt maalt, kaasa arvatud\nkodumaa ja kodumaale tagasi pöörduda.\nArtikkel 14.\nIgal inimesel on õigus tagakiusu ees varjupaika otsida teistes maades ja\nseda varjupaika kasutada.\nSeda õigust ei saa kasutada jälitamise puhul, mis tegelikult tuleneb\nmittepoliitilisest kuriteost või teost, mis on vastuolus Ühinenud\nRahavaste Organisatsiooni eesmärkide ja põhimõtetega.\nArtikkel 15.\nIgal inimesel on õigus kodakondusele.\nKelleltki ei saa tema kodakondsust või kodakondsuse muutmise õigust\nmeelevaldselt ära võtta.\nArtikkel 16.\nTäisealiseks saanud meestel ja naistel on õigus ilma igasuguste\nkitsendusteta rassi, rahvuse või usu põhjal abielluda ja perekonda\nasutada. Neil on võrdsed õigused abiellu astumise suhtes, abielus\nolemise ja abielu lahutamise ajal.\nAbielu võib sõlmida vaid mõlema abielluva poole vabatahtlikul ja\ntäielikul nõusolekul.\nPerekond on ühiskonna loomulik ja põhiline rakuke ning tal on õigus\nühiskonna ja riigi kaitsele.\nArtikkel 17.\nIgal inimesel on õigus vara omamisele nii üksikult kui ka teistega koos."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "bdfba6a0577ef614393f80efcc091563",
            "Index": 3,
            "Label": "4",
            "Size": [
                595.0,
                842.0
            ],
            "Text": "Kelleltki ei tohi tema vara meelevaldselt ära võtta.\nArtikkel 18.\nIgal inimesel on õigus mõtte-, südametunnistuse ja usuvabadusele; see\nõigus kätkeb vabadust oma usku või veendumusi muuta, samuti vabadust\nvabalt kuulutuada oma usku või veendumusi nii üksikult kui ka koos\nteistega avalikult või eraviisiliselt õpetuse, jumalateenistuse ja\nreligioossete ning rituaalsete kombetalituste kaudu.\nArtikkel 19.\nIgal inimesel on õigus veendumuste vabadusele ja nende veendumuste\nvabalt avaldamisele; see õigus kätkeb vabadust takistamatult oma\nveendumustest kinni pidada ja vabadust informatsiooni ja ideid otsida,\nsaada ja levitada igasuguste abinõudega ja riigipiirist sõltumata.\nArtikkel 20.\nIgal inimesel on õigus rahumeelse kogunemise ja liitumise vabadusele.\nKedagi ei või sundida ükskõik millisesse assotsiatsiooni astuma.\nArtikkel 21.\nIgal inimesel on õigus kas vahetult või siis vabalt valitud esindajate\nkaudu oma maa valitsemisest osa võtta.\nIgal inimesel on õigus võrdsele pääsule oma maa riigiteenistusse.\nValitsuse võimu aluseks peab olema rahava tahe; see tahe peab väljenduma\nperioodislistes ja võltsimata valimistes, mis tuleb läbi viia üldise ja\nvõrdse valimisõiguse alusel salajase hääletamise teel või teistes\nsamatähenduslikes vormides, mis tagavad hääletamise vabaduse.\nArtikkel 22.\nIgal inimesel kui ka ühiskonna liikmel on õigus sotsiaalsele\nkindlustatusele ja tema väärikuse säilitamiseks ning tema isiksuse\nvabaks arenemiseks vajalike õiguste teostamisele majanduslikul,\nsotsiaalsel ja kultuuri alal rahvuslike jõupingutustega ja rahvusvaheli\nkoostöö kaudu ning vastavalt iga riigi struktuurile ja vahenditele.\nArtikkel 23.\nIgal inimesel on õigus tööle, töö vabale valikule, õiglastele ja\nsoodsatele töötingimustele ning kaitsele tööpuuduse eest.\nIgal inimesel on ilma igasuguse diskrimineerimiseta võrdsele tasule\nvõrdse töö eest.\nIgal töötajal on õigus õiglasele ja rahuldavale tasule, mis tagab\ninimväärilise elatuse temale endale ja ta perekonnale ja mida vajaduse\nkorral täiendatakse sotsiaalkindlustuse teiste vahenditega.\nIgal inimesel on õigus on luua ametühinguid ja oma huvide kaitseks\nametühingutesse astuda."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "990733976714778f88102016a5fa009e",
            "Index": 4,
            "Label": "5",
            "Size": [
                595.0,
                842.0
            ],
            "Text": "Artikkel 24.\nIgal inimesel on õigus puhkeajale ja vaba aja veetmisele, kaasa arvatud\ntööpäeva mõistlik lühendamine ja tasutav perioodiline puhkus.\nArtikkel 25.\nIgal inimesel on õigus sellisele elatustasemele, sealhulgas toit,\nriietus, korter, arstiabi ja vajalik sotsiaalne teenindamine, mis on\nnõutav tema enda ja perekonna tervise ja heaolu hoidmiseks, ja õigus\nkindlustatusele tööpuuduse, haiguse, invaliidsuse, lesestumise ja\nvanaduse saabumise korral või mõnel muul elatusvahenditest ilmajäämise\njuhul inimestest endast olenemata põhjustel.\nEmadus ja väikelapseiga annavad õiguse erilisele hooldusele ja abile.\nKõigile lastele, olgu nad siis sündinud abielus või väljaspool abielu,\npeab osaks saama ühesugune sotsiaalne kaitse.\nArtikkel 26.\nIgal inimesel on õigus haridusele. Haridus peab olema tasuta vähemalt\nalg- ja üldhariduse osas. Algharidus peab olema kohustuslik. Tehniline\nja kutseharidus peab olema kättesaadav kõigile ja kõrgem haridus\nvõrdselt kättesaadav kõigile vastavalt igaühe võimetele.\nHaridus peab olema suunatud inimisiksuse täielikule arendamisele ja\ninimõigustest ning põhivabadustest lugupidamise suurendamisele. Haridus\npeab kaasa aitama vastastikusele mõistmisele, sallivusele ja sõprusele\nkõigi rahavaste, rassilise ja usuliste rühmituste vahel ning soodustama\nÜhinenud Rahvaste Organisatsiooni tegevust rahu säilitamisel.\nVanematel on oma laste hariduse valikul eesõigus.\nArtikkel 27.\nIgal inimesel on õigus ühiskonna kultuurielust vabalt osa võtta, kunsti\nnautida, teaduse progressi oma panus anda ja selle progressi hüvesid\nkasutada.\nIgal inimesle on õigus oma moraalsete ja materiaalsete huvide kaitsele,\nmis johtuvad teaduslikest töödest, kunsti- ja kirjandusteostest, mille\nautoriks ta on.\nArtikkel 28.\nIgal inimesle on õigus sotsiaalsele ja rahvusvahelisele korraldusele,\nkus käesolevas deklaratsioonis toodud õigusi ja vabadusi on võimalik\ntäies ulatuses rakendada.\nArtikkel 29.\nIgal inimesel on kohustused ühiskonna ees, kus ainuüksi ongi võimalik\ntema isiksuse vaba ja täielik arenemine.\nOma õiguste ja vabaduste teostamisel peab iga inimene alluma vaid\nsellistele piiramistele, mis on seadusega kehtestatud ainsa eesmärgiga"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "9489d548c094cae1550cdeff9714affc",
            "Index": 5,
            "Label": "6",
            "Size": [
                595.0,
                842.0
            ],
            "Text": "tagada teiste inimeste õiguste ja vabaduste tarvilik tunnustamine ja\naustamine ning moraalist, avalikust korrast ja üldise heaolu nõuetest\nkinnipidamine demokraatlikus ühiskonnas.\nNende õiguste ja vabaduste rakendamine ei või mingil juhul olla\nvastuolus Ühinenud Rahvaste Organisatsiooni eesmärkide ja põhimõtetega.\nArtikkel 30.\nKäesolevas deklaratsioonis ei tohi midagi tõlgendada kui õiguse andmist\nmõnele riigile, isikute rühmale või üksikisikutele tegutsemiseks või\ntegudeks, mis on suunatud kaesolevas deklaratsioonis toodud õiguste ja\nvabaduste kaotamisele."
        }
    }
}
