{
    "MetaData": {
        "Author": null,
        "Creation_Date": 1581467875,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "fc8f498d098ad0e13ee2c35a550324aa",
            "Index": 0,
            "Label": "1",
            "Size": [
                595.0,
                842.0
            ],
            "Text": "Inimõiguste ülddeklaratsioon\nPreambula\nPidades silmas, et inimkonna kõigi liikmete väärikuse, nende võrdsuse ning võõrandamatute\nõiguste tunnustamine on vabaduse, õigluse ja üldise rahu alus; ja\npidades silmas, et inimõiguste põlastamine ja hülgamine on viinud barbaarsusteni, mis piinavad\ninimkonna südametunnistust, ja et sellise maailma loomine, kus inimestel on veendumuste ja\nsõnavabadus ning kus nad ei tarvitse tunda hirmu ega puudust, on inimeste üllaks püüdluseks\nkuulutatud; ja\npidades silmas vajadust, et inimõigusi kaitseks seaduse võim selleks, et inimene ei oleks\nsunnitud viimase abinõuna üles tõusma türannia ja rõhumise vastu; ja\npidades silmas, et on vaja kaasa aidata sõbralike suhete arendamisele rahvaste vahel ja;\npidades silmas,et ühinenud rahvaste perre kuuluvad rahavad on põhikirjas kinnitanud oma usku\ninimese põhiõigustesse, inimisiksuse väärikusse ja väärtusse ning meeste ja naiste\nvõrdõiguslikkusesse ning on otsustanud kaasa aidata sotsiaalsele progressile ja elutingimuste\nparandamisele suurema vabaduse juures; ja\npidades silmas,et liikmesriigid on kohustatud koostöös Ühinenud Rahvaste Organisatsiooniga\nkaasa aitama inimõiguste ja põhivabaduste üldisele austamisele ja nendest kinnipidamisele; ja\npidades silmas, et üldisel arusaamisel nende õiguste ja vajaduste iseloomust on suur tähtsus\nselle kohustuste täielikuks täitmiseks,\nkuulutab Peaassamblee välja\nkäesolevaga Inimõiguste ülddeklaratsiooni kui ülesande, mida peavad püüdma täita kõik rahvad ja\nriigid.\nIga inimene ja iga ühiskondlik organ peab käesolevat deklaratsiooni alati silmas pidades\nselgitus- ja haridustööga alati kaasa aitama nende õiguste ja vabaduste austamisele ning\nrahvuslike ja rahvusvaheliste progressiivsete abinõudega tagama, et need õigused ja vabadused\nleiaksid üldist ja efektiivset tunnustamist ja täitmist nii organisatsiooni liikmeiks kui ka\nnende jurisdiktsiooni alla olevate territooriumide rahvaste poolt.\nArtikkel 1.\nKõik inimesed sünnivad vabadena ja võrdsetena oma väärikuselt ja õigustelt. Neile on antud\nmõistus ja südametunnistus ja nende suhtumist üksteisesse peab kandma vendluse vaim.\nArtikkel 2.\nIgal inimesel peavad olema kõik käesoleva deklaratsiooniga välja kuulutatud õigused ja\nvabadused, olenemata rassist, nahavärvusest, soost, usulisest, poliitilisest või muudest\nveendumustest, rahvuslikust või sotsiaalsest päritolust, varanduslikust, seisuslikust või muust\nseisundist.\nLisaks sellele ei tohi inimeste vahel vahet teha riigi või territooriumi poliitilise, õigusliku\nvõi rahvusvahelise seisundi põhjal, olenemata sellest, kas territoorium, mille kodanik ollakse,\non sõltumatu, hooldusalune või mõnel muul viisil oma suveräänsuses piiratud.\nArtikkel 3.\nIgal inimesel on õigus elule, vabadusele ja isikupuutumatusele.\nArtikkel 4.\nKedagi ei või pidada orjuses või õigusteta seisundis; orjus ja orjakaubandus ükskõik millisel\nkujul on keelatud.\nArtikkel 5.\nKellegi suhtes ei tohi rakendada piinamisi või julma, ebainimlikku, tema väärikust alandavat\nkohtlemist või karistust.\nArtikkel 6.\nIgal inimesel, ükskõik kus ta ka ei viibiks, on õigus oma õigussubjektsuse tunnustamisele.\nArtikkel 7."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "c72fe936c5adffdf6e589ec012af2bbb",
            "Index": 1,
            "Label": "2",
            "Size": [
                595.0,
                842.0
            ],
            "Text": "Kõik inimesed on seaduse ees võrdsed ja neil on ilma igasuguse vahetegemiseta õigus seaduse\nvõrdsele kaitsele. Kõigil inimestel on õigus olla võrdselt kaitstud ükskõik missuguse\ndiskrimineerimise eest, mis on vastuolus käesoleva deklaratsiooniga, ja sellisele\ndiskrimineerimisele kihutamise eest.\nArtikkel 8.\nIgal inimesel on temale konstitutsiooniga või seadusega tagatud põhiõiguste rikkumise korral\nõigus efektiivsele õiguste ennistamisele kompetentsete rahvuskohtute kaudu.\nArtikkel 9.\nKedagi ei või meelevaldselt vahistada, kinni pidada või pagendada.\nArtikkel 10.\nIgal inimesel on tema õiguste ja kohustuste määratlemiseks ja temale esitatud\nkriminaalsüüdistuste põhjendatuse kindlakstegemiseks täieliku võrdsuse alusel õigus sellele, et\ntema asi vaadataks avalikult ja kõiki õigluse nõudeid järgides läbi sõltumatu ja erapooletu\nkohtu poolt.\nArtikkel 11.\nIgal kuriteos süüdistataval inimesel on õigus sellele, et teda loetakse süütuks kuni tema\nsüülisuse kindlakstegemiseni seaduslikus korras avalikul kohtulikul arutamisel, kus talle on\ntagatud kõik võimalused kaitseks.\nKedagi ei või süüdi mõista kuriteos mõne teo või tegevusetuse eest, mis nende kordasaatmise\najal ei olnud kuriteod rahvusliku seaduse või rahvusvahelise õiguse järgi. Samuti ei või\nmäärata raskemat karistust, kui see, mida oleks võinud kohaldada kuriteo kordasaatmise ajal.\nArtikkel 12.\nKellegi isiklikku ja perekonnaellu ei või meelevaldselt vahele segada, kellegi\nkorteripuutumatust, kirjavahetuse saladust või au ja reputatsiooni ei tohi meelevaldselt\nmäärida. Igal inimesel on õigus seaduse kaitsele selliste vahelesegamiste ja rikkumiste eest.\nArtikkel 13.\nIgal inimesel on õigus riigi piires vabalt liikuda ja oma elukoht valida.\nIgal inimesel on õigus lahkuda ükskõik milliselt maalt, kaasa arvatud kodumaa ja kodumaale\ntagasi pöörduda.\nArtikkel 14.\nIgal inimesel on õigus tagakiusu ees varjupaika otsida teistes maades ja seda varjupaika\nkasutada.\nSeda õigust ei saa kasutada jälitamise puhul, mis tegelikult tuleneb mittepoliitilisest\nkuriteost või teost, mis on vastuolus Ühinenud Rahavaste Organisatsiooni eesmärkide ja\npõhimõtetega.\nArtikkel 15.\nIgal inimesel on õigus kodakondusele.\nKelleltki ei saa tema kodakondsust või kodakondsuse muutmise õigust meelevaldselt ära võtta.\nArtikkel 16.\nTäisealiseks saanud meestel ja naistel on õigus ilma igasuguste kitsendusteta rassi, rahvuse\nvõi usu põhjal abielluda ja perekonda asutada. Neil on võrdsed õigused abiellu astumise suhtes,\nabielus olemise ja abielu lahutamise ajal.\nAbielu võib sõlmida vaid mõlema abielluva poole vabatahtlikul ja täielikul nõusolekul.\nPerekond on ühiskonna loomulik ja põhiline rakuke ning tal on õigus ühiskonna ja riigi\nkaitsele.\nArtikkel 17.\nIgal inimesel on õigus vara omamisele nii üksikult kui ka teistega koos.\nKelleltki ei tohi tema vara meelevaldselt ära võtta."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "c996c39264cca0df52b55e9097162156",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artikkel 18.\nIgal inimesel on õigus mõtte-, südametunnistuse ja usuvabadusele; see õigus kätkeb vabadust oma\nusku või veendumusi muuta, samuti vabadust vabalt kuulutuada oma usku või veendumusi nii\nüksikult kui ka koos teistega avalikult või eraviisiliselt õpetuse, jumalateenistuse ja\nreligioossete ning rituaalsete kombetalituste kaudu.\nArtikkel 19.\nIgal inimesel on õigus veendumuste vabadusele ja nende veendumuste vabalt avaldamisele; see\nõigus kätkeb vabadust takistamatult oma veendumustest kinni pidada ja vabadust informatsiooni\nja ideid otsida, saada ja levitada igasuguste abinõudega ja riigipiirist sõltumata.\nArtikkel 20.\nIgal inimesel on õigus rahumeelse kogunemise ja liitumise vabadusele.\nKedagi ei või sundida ükskõik millisesse assotsiatsiooni astuma.\nArtikkel 21.\nIgal inimesel on õigus kas vahetult või siis vabalt valitud esindajate kaudu oma maa\nvalitsemisest osa võtta.\nIgal inimesel on õigus võrdsele pääsule oma maa riigiteenistusse.\nValitsuse võimu aluseks peab olema rahava tahe; see tahe peab väljenduma perioodislistes ja\nvõltsimata valimistes, mis tuleb läbi viia üldise ja võrdse valimisõiguse alusel salajase\nhääletamise teel või teistes samatähenduslikes vormides, mis tagavad hääletamise vabaduse.\nArtikkel 22.\nIgal inimesel kui ka ühiskonna liikmel on õigus sotsiaalsele kindlustatusele ja tema väärikuse\nsäilitamiseks ning tema isiksuse vabaks arenemiseks vajalike õiguste teostamisele\nmajanduslikul, sotsiaalsel ja kultuuri alal rahvuslike jõupingutustega ja rahvusvaheli koostöö\nkaudu ning vastavalt iga riigi struktuurile ja vahenditele.\nArtikkel 23.\nIgal inimesel on õigus tööle, töö vabale valikule, õiglastele ja soodsatele töötingimustele\nning kaitsele tööpuuduse eest.\nIgal inimesel on ilma igasuguse diskrimineerimiseta võrdsele tasule võrdse töö eest.\nIgal töötajal on õigus õiglasele ja rahuldavale tasule, mis tagab inimväärilise elatuse temale\nendale ja ta perekonnale ja mida vajaduse korral täiendatakse sotsiaalkindlustuse teiste\nvahenditega.\nIgal inimesel on õigus on luua ametühinguid ja oma huvide kaitseks ametühingutesse astuda.\nArtikkel 24.\nIgal inimesel on õigus puhkeajale ja vaba aja veetmisele, kaasa arvatud tööpäeva mõistlik\nlühendamine ja tasutav perioodiline puhkus.\nArtikkel 25.\nIgal inimesel on õigus sellisele elatustasemele, sealhulgas toit, riietus, korter, arstiabi ja\nvajalik sotsiaalne teenindamine, mis on nõutav tema enda ja perekonna tervise ja heaolu\nhoidmiseks, ja õigus kindlustatusele tööpuuduse, haiguse, invaliidsuse, lesestumise ja vanaduse\nsaabumise korral või mõnel muul elatusvahenditest ilmajäämise juhul inimestest endast olenemata\npõhjustel.\nEmadus ja väikelapseiga annavad õiguse erilisele hooldusele ja abile. Kõigile lastele, olgu nad\nsiis sündinud abielus või väljaspool abielu, peab osaks saama ühesugune sotsiaalne kaitse.\nArtikkel 26.\nIgal inimesel on õigus haridusele. Haridus peab olema tasuta vähemalt alg- ja üldhariduse osas.\nAlgharidus peab olema kohustuslik. Tehniline ja kutseharidus peab olema kättesaadav kõigile ja\nkõrgem haridus võrdselt kättesaadav kõigile vastavalt igaühe võimetele.\nHaridus peab olema suunatud inimisiksuse täielikule arendamisele ja inimõigustest ning\npõhivabadustest lugupidamise suurendamisele. Haridus peab kaasa aitama vastastikusele\nmõistmisele, sallivusele ja sõprusele kõigi rahavaste, rassilise ja usuliste rühmituste vahel"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "96ef6c33b727aebb55e3b3ddb5f4dd99",
            "Index": 3,
            "Label": "4",
            "Size": [
                595.0,
                842.0
            ],
            "Text": "ning soodustama Ühinenud Rahvaste Organisatsiooni tegevust rahu säilitamisel.\nVanematel on oma laste hariduse valikul eesõigus.\nArtikkel 27.\nIgal inimesel on õigus ühiskonna kultuurielust vabalt osa võtta, kunsti nautida, teaduse\nprogressi oma panus anda ja selle progressi hüvesid kasutada.\nIgal inimesle on õigus oma moraalsete ja materiaalsete huvide kaitsele, mis johtuvad\nteaduslikest töödest, kunsti- ja kirjandusteostest, mille autoriks ta on.\nArtikkel 28.\nIgal inimesle on õigus sotsiaalsele ja rahvusvahelisele korraldusele, kus käesolevas\ndeklaratsioonis toodud õigusi ja vabadusi on võimalik täies ulatuses rakendada.\nArtikkel 29.\nIgal inimesel on kohustused ühiskonna ees, kus ainuüksi ongi võimalik tema isiksuse vaba ja\ntäielik arenemine.\nOma õiguste ja vabaduste teostamisel peab iga inimene alluma vaid sellistele piiramistele, mis\non seadusega kehtestatud ainsa eesmärgiga tagada teiste inimeste õiguste ja vabaduste tarvilik\ntunnustamine ja austamine ning moraalist, avalikust korrast ja üldise heaolu nõuetest\nkinnipidamine demokraatlikus ühiskonnas.\nNende õiguste ja vabaduste rakendamine ei või mingil juhul olla vastuolus Ühinenud Rahvaste\nOrganisatsiooni eesmärkide ja põhimõtetega.\nArtikkel 30.\nKäesolevas deklaratsioonis ei tohi midagi tõlgendada kui õiguse andmist mõnele riigile, isikute\nrühmale või üksikisikutele tegutsemiseks või tegudeks, mis on suunatud kaesolevas\ndeklaratsioonis toodud õiguste ja vabaduste kaotamisele."
        }
    }
}
