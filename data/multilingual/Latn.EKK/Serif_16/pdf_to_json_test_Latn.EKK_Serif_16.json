{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467941,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Inimõiguste ülddeklaratsioon\nPreambula\nPidades silmas, et inimkonna kõigi liikmete väärikuse, nende võrdsuse ning\nvõõrandamatute õiguste tunnustamine on vabaduse, õigluse ja üldise rahu alus; ja\npidades silmas, et inimõiguste põlastamine ja hülgamine on viinud barbaarsusteni,\nmis piinavad inimkonna südametunnistust, ja et sellise maailma loomine, kus\ninimestel on veendumuste ja sõnavabadus ning kus nad ei tarvitse tunda hirmu ega\npuudust, on inimeste üllaks püüdluseks kuulutatud; ja\npidades silmas vajadust, et inimõigusi kaitseks seaduse võim selleks, et inimene ei\noleks sunnitud viimase abinõuna üles tõusma türannia ja rõhumise vastu; ja\npidades silmas, et on vaja kaasa aidata sõbralike suhete arendamisele rahvaste vahel\nja;\npidades silmas,et ühinenud rahvaste perre kuuluvad rahavad on põhikirjas kinnitanud\noma usku inimese põhiõigustesse, inimisiksuse väärikusse ja väärtusse ning meeste ja\nnaiste võrdõiguslikkusesse ning on otsustanud kaasa aidata sotsiaalsele progressile ja\nelutingimuste parandamisele suurema vabaduse juures; ja\npidades silmas,et liikmesriigid on kohustatud koostöös Ühinenud Rahvaste\nOrganisatsiooniga kaasa aitama inimõiguste ja põhivabaduste üldisele austamisele ja\nnendest kinnipidamisele; ja\npidades silmas, et üldisel arusaamisel nende õiguste ja vajaduste iseloomust on suur\ntähtsus selle kohustuste täielikuks täitmiseks,\nkuulutab Peaassamblee välja\nkäesolevaga Inimõiguste ülddeklaratsiooni kui ülesande, mida peavad püüdma täita\nkõik rahvad ja riigid.\nIga inimene ja iga ühiskondlik organ peab käesolevat deklaratsiooni alati silmas\npidades selgitus- ja haridustööga alati kaasa aitama nende õiguste ja vabaduste\naustamisele ning rahvuslike ja rahvusvaheliste progressiivsete abinõudega tagama, et\nneed õigused ja vabadused leiaksid üldist ja efektiivset tunnustamist ja täitmist nii\norganisatsiooni liikmeiks kui ka nende jurisdiktsiooni alla olevate territooriumide\nrahvaste poolt.\nArtikkel 1.\nKõik inimesed sünnivad vabadena ja võrdsetena oma väärikuselt ja õigustelt. Neile on\nantud mõistus ja südametunnistus ja nende suhtumist üksteisesse peab kandma\nvendluse vaim.\nArtikkel 2.\nIgal inimesel peavad olema kõik käesoleva deklaratsiooniga välja kuulutatud õigused\nja vabadused, olenemata rassist, nahavärvusest, soost, usulisest, poliitilisest või\nmuudest veendumustest, rahvuslikust või sotsiaalsest päritolust, varanduslikust,\nseisuslikust või muust seisundist.\nLisaks sellele ei tohi inimeste vahel vahet teha riigi või territooriumi poliitilise,",
            "Image": "8cd4b84bae28dbe4b32901da8635aa9f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "õigusliku või rahvusvahelise seisundi põhjal, olenemata sellest, kas territoorium,\nmille kodanik ollakse, on sõltumatu, hooldusalune või mõnel muul viisil oma\nsuveräänsuses piiratud.\nArtikkel 3.\nIgal inimesel on õigus elule, vabadusele ja isikupuutumatusele.\nArtikkel 4.\nKedagi ei või pidada orjuses või õigusteta seisundis; orjus ja orjakaubandus ükskõik\nmillisel kujul on keelatud.\nArtikkel 5.\nKellegi suhtes ei tohi rakendada piinamisi või julma, ebainimlikku, tema väärikust\nalandavat kohtlemist või karistust.\nArtikkel 6.\nIgal inimesel, ükskõik kus ta ka ei viibiks, on õigus oma õigussubjektsuse\ntunnustamisele.\nArtikkel 7.\nKõik inimesed on seaduse ees võrdsed ja neil on ilma igasuguse vahetegemiseta õigus\nseaduse võrdsele kaitsele. Kõigil inimestel on õigus olla võrdselt kaitstud ükskõik\nmissuguse diskrimineerimise eest, mis on vastuolus käesoleva deklaratsiooniga, ja\nsellisele diskrimineerimisele kihutamise eest.\nArtikkel 8.\nIgal inimesel on temale konstitutsiooniga või seadusega tagatud põhiõiguste\nrikkumise korral õigus efektiivsele õiguste ennistamisele kompetentsete\nrahvuskohtute kaudu.\nArtikkel 9.\nKedagi ei või meelevaldselt vahistada, kinni pidada või pagendada.\nArtikkel 10.\nIgal inimesel on tema õiguste ja kohustuste määratlemiseks ja temale esitatud\nkriminaalsüüdistuste põhjendatuse kindlakstegemiseks täieliku võrdsuse alusel õigus\nsellele, et tema asi vaadataks avalikult ja kõiki õigluse nõudeid järgides läbi\nsõltumatu ja erapooletu kohtu poolt.\nArtikkel 11.\nIgal kuriteos süüdistataval inimesel on õigus sellele, et teda loetakse süütuks kuni\ntema süülisuse kindlakstegemiseni seaduslikus korras avalikul kohtulikul arutamisel,\nkus talle on tagatud kõik võimalused kaitseks.\nKedagi ei või süüdi mõista kuriteos mõne teo või tegevusetuse eest, mis nende\nkordasaatmise ajal ei olnud kuriteod rahvusliku seaduse või rahvusvahelise õiguse\njärgi. Samuti ei või määrata raskemat karistust, kui see, mida oleks võinud kohaldada\nkuriteo kordasaatmise ajal.",
            "Image": "b2db61cc6403d2c8cc0ee3af0f6ef6b4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artikkel 12.\nKellegi isiklikku ja perekonnaellu ei või meelevaldselt vahele segada, kellegi\nkorteripuutumatust, kirjavahetuse saladust või au ja reputatsiooni ei tohi\nmeelevaldselt määrida. Igal inimesel on õigus seaduse kaitsele selliste\nvahelesegamiste ja rikkumiste eest.\nArtikkel 13.\nIgal inimesel on õigus riigi piires vabalt liikuda ja oma elukoht valida.\nIgal inimesel on õigus lahkuda ükskõik milliselt maalt, kaasa arvatud kodumaa ja\nkodumaale tagasi pöörduda.\nArtikkel 14.\nIgal inimesel on õigus tagakiusu ees varjupaika otsida teistes maades ja seda\nvarjupaika kasutada.\nSeda õigust ei saa kasutada jälitamise puhul, mis tegelikult tuleneb mittepoliitilisest\nkuriteost või teost, mis on vastuolus Ühinenud Rahavaste Organisatsiooni eesmärkide\nja põhimõtetega.\nArtikkel 15.\nIgal inimesel on õigus kodakondusele.\nKelleltki ei saa tema kodakondsust või kodakondsuse muutmise õigust meelevaldselt\nära võtta.\nArtikkel 16.\nTäisealiseks saanud meestel ja naistel on õigus ilma igasuguste kitsendusteta rassi,\nrahvuse või usu põhjal abielluda ja perekonda asutada. Neil on võrdsed õigused\nabiellu astumise suhtes, abielus olemise ja abielu lahutamise ajal.\nAbielu võib sõlmida vaid mõlema abielluva poole vabatahtlikul ja täielikul nõusolekul.\nPerekond on ühiskonna loomulik ja põhiline rakuke ning tal on õigus ühiskonna ja\nriigi kaitsele.\nArtikkel 17.\nIgal inimesel on õigus vara omamisele nii üksikult kui ka teistega koos.\nKelleltki ei tohi tema vara meelevaldselt ära võtta.\nArtikkel 18.\nIgal inimesel on õigus mõtte-, südametunnistuse ja usuvabadusele; see õigus kätkeb\nvabadust oma usku või veendumusi muuta, samuti vabadust vabalt kuulutuada oma\nusku või veendumusi nii üksikult kui ka koos teistega avalikult või eraviisiliselt\nõpetuse, jumalateenistuse ja religioossete ning rituaalsete kombetalituste kaudu.\nArtikkel 19.\nIgal inimesel on õigus veendumuste vabadusele ja nende veendumuste vabalt",
            "Image": "07772639fb9e19ee2d0a4bf6eebb6de1"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "avaldamisele; see õigus kätkeb vabadust takistamatult oma veendumustest kinni\npidada ja vabadust informatsiooni ja ideid otsida, saada ja levitada igasuguste\nabinõudega ja riigipiirist sõltumata.\nArtikkel 20.\nIgal inimesel on õigus rahumeelse kogunemise ja liitumise vabadusele.\nKedagi ei või sundida ükskõik millisesse assotsiatsiooni astuma.\nArtikkel 21.\nIgal inimesel on õigus kas vahetult või siis vabalt valitud esindajate kaudu oma maa\nvalitsemisest osa võtta.\nIgal inimesel on õigus võrdsele pääsule oma maa riigiteenistusse.\nValitsuse võimu aluseks peab olema rahava tahe; see tahe peab väljenduma\nperioodislistes ja võltsimata valimistes, mis tuleb läbi viia üldise ja võrdse\nvalimisõiguse alusel salajase hääletamise teel või teistes samatähenduslikes\nvormides, mis tagavad hääletamise vabaduse.\nArtikkel 22.\nIgal inimesel kui ka ühiskonna liikmel on õigus sotsiaalsele kindlustatusele ja tema\nväärikuse säilitamiseks ning tema isiksuse vabaks arenemiseks vajalike õiguste\nteostamisele majanduslikul, sotsiaalsel ja kultuuri alal rahvuslike jõupingutustega ja\nrahvusvaheli koostöö kaudu ning vastavalt iga riigi struktuurile ja vahenditele.\nArtikkel 23.\nIgal inimesel on õigus tööle, töö vabale valikule, õiglastele ja soodsatele\ntöötingimustele ning kaitsele tööpuuduse eest.\nIgal inimesel on ilma igasuguse diskrimineerimiseta võrdsele tasule võrdse töö eest.\nIgal töötajal on õigus õiglasele ja rahuldavale tasule, mis tagab inimväärilise elatuse\ntemale endale ja ta perekonnale ja mida vajaduse korral täiendatakse\nsotsiaalkindlustuse teiste vahenditega.\nIgal inimesel on õigus on luua ametühinguid ja oma huvide kaitseks ametühingutesse\nastuda.\nArtikkel 24.\nIgal inimesel on õigus puhkeajale ja vaba aja veetmisele, kaasa arvatud tööpäeva\nmõistlik lühendamine ja tasutav perioodiline puhkus.\nArtikkel 25.\nIgal inimesel on õigus sellisele elatustasemele, sealhulgas toit, riietus, korter, arstiabi\nja vajalik sotsiaalne teenindamine, mis on nõutav tema enda ja perekonna tervise ja\nheaolu hoidmiseks, ja õigus kindlustatusele tööpuuduse, haiguse, invaliidsuse,\nlesestumise ja vanaduse saabumise korral või mõnel muul elatusvahenditest\nilmajäämise juhul inimestest endast olenemata põhjustel.\nEmadus ja väikelapseiga annavad õiguse erilisele hooldusele ja abile. Kõigile lastele,",
            "Image": "d24ac094d4aa89afd8468218ce6240bc"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "olgu nad siis sündinud abielus või väljaspool abielu, peab osaks saama ühesugune\nsotsiaalne kaitse.\nArtikkel 26.\nIgal inimesel on õigus haridusele. Haridus peab olema tasuta vähemalt alg- ja\nüldhariduse osas. Algharidus peab olema kohustuslik. Tehniline ja kutseharidus peab\nolema kättesaadav kõigile ja kõrgem haridus võrdselt kättesaadav kõigile vastavalt\nigaühe võimetele.\nHaridus peab olema suunatud inimisiksuse täielikule arendamisele ja inimõigustest\nning põhivabadustest lugupidamise suurendamisele. Haridus peab kaasa aitama\nvastastikusele mõistmisele, sallivusele ja sõprusele kõigi rahavaste, rassilise ja\nusuliste rühmituste vahel ning soodustama Ühinenud Rahvaste Organisatsiooni\ntegevust rahu säilitamisel.\nVanematel on oma laste hariduse valikul eesõigus.\nArtikkel 27.\nIgal inimesel on õigus ühiskonna kultuurielust vabalt osa võtta, kunsti nautida,\nteaduse progressi oma panus anda ja selle progressi hüvesid kasutada.\nIgal inimesle on õigus oma moraalsete ja materiaalsete huvide kaitsele, mis johtuvad\nteaduslikest töödest, kunsti- ja kirjandusteostest, mille autoriks ta on.\nArtikkel 28.\nIgal inimesle on õigus sotsiaalsele ja rahvusvahelisele korraldusele, kus käesolevas\ndeklaratsioonis toodud õigusi ja vabadusi on võimalik täies ulatuses rakendada.\nArtikkel 29.\nIgal inimesel on kohustused ühiskonna ees, kus ainuüksi ongi võimalik tema isiksuse\nvaba ja täielik arenemine.\nOma õiguste ja vabaduste teostamisel peab iga inimene alluma vaid sellistele\npiiramistele, mis on seadusega kehtestatud ainsa eesmärgiga tagada teiste inimeste\nõiguste ja vabaduste tarvilik tunnustamine ja austamine ning moraalist, avalikust\nkorrast ja üldise heaolu nõuetest kinnipidamine demokraatlikus ühiskonnas.\nNende õiguste ja vabaduste rakendamine ei või mingil juhul olla vastuolus Ühinenud\nRahvaste Organisatsiooni eesmärkide ja põhimõtetega.\nArtikkel 30.\nKäesolevas deklaratsioonis ei tohi midagi tõlgendada kui õiguse andmist mõnele\nriigile, isikute rühmale või üksikisikutele tegutsemiseks või tegudeks, mis on\nsuunatud kaesolevas deklaratsioonis toodud õiguste ja vabaduste kaotamisele.",
            "Image": "08547608bf7cf6929a0621ff790eb2f2"
        }
    }
}
