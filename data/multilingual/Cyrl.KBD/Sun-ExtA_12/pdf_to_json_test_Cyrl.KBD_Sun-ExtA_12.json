{
    "MetaData": {
        "Author": null,
        "Creation_Date": 1581468805,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "512d30e796485e908ae345b4b56f3cfb",
            "Index": 0,
            "Label": "1",
            "Size": [
                595.0,
                842.0
            ],
            "Text": "Цӏыху Хуэфащэхэм Теухуа Дунейпсо Джэпсалъэ\nДунейпсо къэрал зэгухьэныгъэм и зэхуэсу 1948 гъэм дыгъэгъазэм и\n10-м щыӏам къыщащтащ 217 А (III) зи бжыгъэ унафэмкӏэ.\nДунейпсо Къэрал Зэгухьэныгъэм (ДКъЗ) и Зэхуэсым егъэӏур;\nДунейпсо цӏыхугъэм къыхиубыдэ дэтхэнэ зы цӏыхури\nзэгухьэныгъэри;\nмы джэпсалъэр сытым щыгъуи я нэгум щӏагъэтурэ мыбы къыщыхэщ\nцӏыху хуэфащэхэмрэ хуитыныгъэхэмрэ я нэӏэ зэрытрагъэтым, хуащӏ\nлъытэныгъэм егъэджэныгъэ-гъэсэныгъэ гъуэгукӏэ зрагъэужьыну;\nхэгъэгу кӏуэцӏхэми дунейпсоми кӏуэхукӏэ нэхъри зыщызужь амалхэр\nзыхуагъэщхьэпэурэ мы зэгухьэныгъэшхуэм хэт къэралхэм езым я\nлъэпкъхэри, я унафэм щӏагъэт нэгъуэщӏ къэралхэм я лъэпкъхэри\nкъызэщӏиубыдэу, дунейпсом и дэнэ щӏыпӏи мы цӏыху хуэфащэхэмрэ\nхуитыныгъэхэмрэ лъэщу щызрагъэкӏуэным, къыщащтэным,\nщагъэзэщӏэным хущӏэкъунхэу,\nцӏыху хуэфащэхэм теухуауэ жылагъуэхэми лъэпкъхэми я зэхуэдэ\nидеал щапхъэхэр къэзыгъэув мы дунейпсо джэпсалъэр.\n1-нэ пычыгъуэ\nЦӏыху псори щхьэхуиту, я щӏыхьымрэ я хуэфащэхэмрэкӏэ зэхуэдэу\nкъалъхур. Акъылрэ зэхэщӏыкӏ гъуазэрэ яӏэщи, зыр зым зэкъуэш\nзэхащІэ яку дэлъу зэхущытын хуейхэщ.\n2-нэ пычыгъуэ\nДэтхэнэ зы цӏыхури зэхуэдэу хуитщ мы джэпсалъэм хэт цІыху\nхуэфащэхэмрэ хуитыныгъэхэмрэ зыхуигъэщхьэпэну, зыщыщ расэм,\nи фэм, цӏыхубз-цӏыхухъуу зэрыщытым, и бзэм, иӏыгъ диным, политичнэ\nе нэгъуэщӏ еплъыкӏэу иӏэм, лъэпкъыу е цӏыху гупу къызыхэкӏам,\nмылъкуу иӏэм, къыщалъхуа-къыздалъхуам емылъытауэ\nзэхэгъэжыншэу, хуэгъэкӏуэтэныгъэншэу.\nКъинэмыщӏауэ, къэрал щхьэхуити, нэгъуэщӏым и унафэ щӏэти,\nщхьэхуитыжныгъэ (автономие) зимыӏи, нэгъуэщӏу зы\nщхьэхуитыныгъэ лъахъэ зытелъи, сыт хуэдэрей къэралым и цӏыхуу\nщытми дэтхэнэ зы цӏыхум зэхэгъэжныгъэ хуащӏ хъунукъым зыщыщ\nкъэралым и политичнэ е юридическэ системэ е дунейпсо\nкъэралхэм я зэхуакум щиӏэ статусым къыхэкӏыу.\n3-нэ пычыгъуэ\nПсэуныр, щхьэхуитыныр, шынагъуэншагъэр хэти и хуэфащэщ.\n4-нэ пычыгъуэ\nХэти пщылӏыу плъытэ е пщӏылӏыпӏэ ибгъэт хъунукъым, сыт хуэдэ\nщӏыкӏэуи пщылӏыгъэр, пщылӏ щэн-къэщэхуныр зыми хуэбдэ мыхъуну\nкъуэдыщ.\n5-нэ пычыгъуэ\nХэти лъэщыгъэ епхьэлӏэ хъунукъым, залымыгъэкӏэ, цӏыхугъэм\nкъемызэгъу е и напэр зыгъэулъиин хуэдэкӏэ удэзекӏуэ, апхуэдэ\nтезыр теплъхьэ хъунукъым.\n6-нэ пычыгъуэ\nХэти хуэфащэщ дэнэ щӏыпӏи цӏыхуу, юридическэ лицоуэ\nкъыщалъытэну.\n7-нэ пычыгъуэ\nДэтхэнэ зы цӏыхури къэрал хабзэм и пащхьэ щызэхуэдэщ икӏи\nкъэрал хабзэм къэхъумэныгъэхэр зэхэгъэжыншэу, я зэхуэдэу\nзыхуагъэщхьэпэну хуитщ. зэхэгъэжыншэу, зэхуэдэу хуэфащэщ мы\nджэпсалъэм къемызэгъ, зэхэгъэж зыхэлъ ІуэхущІафэхэми, апхуэдэ\nІуэхущІафэм сыт хуэдэуи тегъэгушхуэнми къыщахъумэну.\n8-нэ пычыгъуэ\nДэтхэнэ зы цӏыхум хуитыныгъэ иІэщ хабзэ нэхъыщхьэм е къэрал\nхабзэм къырипэс цІыху хуэфащэхэр зыкъутэ ІуэхущІафэ къыщыхъукІэ\nхуитыныгъэ зиІэ хеящІэхэм зыхуигъэзэну, зыкъригъэхъумэну."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "e2388f471c562707cdbf307d9d81f336",
            "Index": 1,
            "Label": "2",
            "Size": [
                595.0,
                842.0
            ],
            "Text": "9-нэ пычыгъуэ\nДэтхэнэ зы цӏыхури лажьэ имыІэу яубыд, ягъэтІыс е егъэзыгъэкІэ\nнэгъуэщІ щІыпІэ яху хъунукъым.\n10-нэ пычыгъуэ\nДэтхэнэ зы цӏыхуми хуитыныгъэ иІэщ и хуэфащэхэр, и\nхуитыныгъэхэр щаубзыхукІэ икІи езым зы лажьэ къыщытралъхьэкІэ\nзыми фІэмылІыкІ, зыми и унафэм щІэмыт, имытелъхьэ хеящІэ щхьэхуит\nпсэхуитыр захуагъэкІэ икІи нахуэуэ и Іуэхум иригъэплъыну\nхуеину.\n11-нэ пычыгъуэ\nЗы лажьэ/щІапхъэджагъэ зытралъхьэ дэтхэнэ зы цІыхури зиухиижын\nзыхуэныкъуэну шынагъуэншагъэхэр зыщигъуэтыну хеищІэгъу\nнахуэм и кІэухыу, къэрал хабзэм тету ягъэкъуаншэхункІэ хейуэ\nкъалъытэр, мыхеифэ къраплъыркъым.\nХэти ягъэкъуаншэ хъунукъым, щищІэм щыгъуэ къэрал хабзэкІэ е\nДунейпсо хабзэкІэ щІэпхъэджагъэу ямыбжа зы Іуэху зэрищІам е\nищІапхъэу къащыхъу зэримыщІам щхьэкІэ. Хэти щІапхъэджагъэ щищІам\nщыгъуэ хуэгъэувау щыта тезырым нэхъыбэ тралъхьэ хъунукъым.\n12-нэ пычыгъуэ\nДэтхэнэ зы цӏыхум и гъащІэ унейм, и унагъуэм, и унэм е\nзэрызэрыщІэ щІыкІэхэм щхьэусыгъуэншэу зыри къыхэзэрыхь\nхъунукъым, и напэм, и цІэм къеІусэ Хэти хуитыныгъэ иІэщ мыпхуэдэ\nкъыхэзэрыхьныгъэхэм къэрал хабзэкІэ зыкъщыригъэхъумэну.\n13-нэ пычыгъуэ\nДэтхэнэ зы цӏыхум хуитыныгъэ иІэщ дэтхэнэ зы къэрали и\nщІыналъэм щхьэхуиту щызекІуэну, щыпсэуну.\nДэтхэнэ зы цӏыхум хуитыныгъэ иІэщ езы и къэралри хэту дэтхэнэ\nзы къэралым иІэпхъукІыну икІи щІэрыщІэу нигъэзэжыну.\n14-нэ пычыгъуэ\nДэтхэнэ зы цӏыхум хуитыныгъэ иІэщ залымыгъэ/лей къыщрахым и\nщхьэр нэгъуэщІ къэрал иригъэзыну, щхьэегъэзныгъэ амалхэр\nзыхуигъэщхьэпэну.\nАуэ пэжыпэу политичнэу щымыт щІэпхъэджагъэхэм е Дунейпсо\nкъэрал зэгухьам и мурад, и бзыпхъэ къемызэгъ ІуэхущІафэхэм\nкъыхэкІ дауэдапщэхэм щыгъуэ мы хуитыныгъэр зыхуэбгъэщхьэпэ\nхъунукъым.\n15-нэ пычыгъуэ\nДэтхэнэ зы цӏыхум хуитыныгъэ иІэщ зы къэралым и цІыхуу щытыну.\nДэтхэнэ зы цӏыхур зицІыхуу щыт къэралым щхьэусыгъуэншэу\nхэбгъэкІ е нэгъуэщІ къэралым и цІыху хъуну иІэ хуитыныгъэм\nхэбгъэн хъунукъым.\n16-нэ пычыгъуэ\nЗи ныбжь ирикъуа дэтхэнэ зы цӏыхухъуми цІыхубзми хуитыныгъэ\nиІэщ къызыхэкІа лъэпкъым, зи цІыхуу щыт къэралым е дину иІыгъым\nкъыхэкІ пэрыуэгъу къыхуэмыуву, хуиту къишэну, дэкІуэну, унагъуэ\nиухуэну.\nЗэрышэн-зэдэкІуэным теухуа зэзэгъныгъэр (нэчыхьыр), зэрышэну-\nзэдэкІуэнухэм езым я щхьэхуитыныгъэ пэжрэ я фІэфІныгъэ\nикъурэкІэ яухуэр.\nУнагъуэр, жылагъуэ-лъэпкъ псэукІэм и лъабжьэ нэхъыщхьэщи,\nжылэми къэралми къехъумэр.\n17-нэ пычыгъуэ\nДэтхэнэ зы цӏыхум хуитыныгъэ иІэщ езым и унейуэ е нэгъуэщІхэр\nиІэхьэгъууэ мылъку зригъэІэну.\nДэтхэнэ зы цІыхур щхьэусыгъуэншэу и мылъку пэІэщІэ е лъымыІэсыф\nпщІы хъунукъым."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "d67275af1c4933358f43000b2c07bfae",
            "Index": 2,
            "Label": "3",
            "Size": [
                595.0,
                842.0
            ],
            "Text": "18-нэ пычыгъуэ\nДэтхэнэ зы цӏыхум гупсысэ, зэхащІэ икІи дин хуитыныгъэ иІэщ. Мы\nхуитыныгъэм къызэщІеубыдэр и закъуэу е гупу, нахуэу е унейуэ\n(щэхуу) и тхьэхуэІуэрыщІэнхэр, и динкІэ щІапхъэхэр нэрылъагъуу\nяригъэщІэн, игъэзэщІэн хуитыныгъэри.\n19-нэ пычыгъуэ\nДэтхэнэ зы цӏыхум хуитыныгъэ иІэщ зэрыхуейуэ гупсысэну, и\nгупсысэхэр къиІуэтэну. Мы хуитыныгъэм хэтщ цІыхур и гупсысэхэм\nкъыхэкІкІэ зыми къимыгъэгумэщІыну, къэралыгъуэ гъунапкъэхэм\nемылъытауэ щІэныгъэхэр, гупсысэхэр сыт хуэдэрей гъуэгукІи\nкъэхутэн-къэпщытэн, зыІэрыгъэхьэн хуитыныгъэри.\n20-нэ пычыгъуэ\nХэти хуитыныгъэ иІэщ Іэщэншэу, зауэ-банэншэу зэхуэсыну, хасэ\nиухуэну, ухуа хасэм хыхьэну.\nХэти зы хасэ хыхьэну ебгъэз хъунукъым.\n21-нэ пычыгъуэ\nДэтхэнэ зы цӏыхум хуитыныгъэ иІэщ занщІэу езым е хуиту къыхиха и\nлІыкІуэхэм я ІэкІэ къэралым и зегъэкІуэн Іуэхухэм хыхьэну,\nхэІэбэну.\nДэтхэнэ зы цӏыхум хуитыныгъэ иӏэщ и къэралым цӏыхубэм\nкъыхузэригъэпэщ амалхэр зэхэгъэжыншэу, псом хуэдэу\nзыхуигъэщхьэпэну.\nХьыкумэт ӏэщхьэтетныгъэм и лъабжьэр къэралым и цӏыхубэм и\nфІэигъуэныгъэрщ. А фӏэигъуэныгъэр утыку къохьэр щэху щӏыкӏэм тет\nхэхыныгъэ хуит захуэхэу е цӏыхухэм я фӏэигъуэныгъэхэр\nщхьэхуит-псэхуиту къызэрагъэлъэгъуэфыну гъэпса нэгъуэщӏ\nщӏыкӏэхэу, зи ныбжь ирикъуа цӏыху псоми яхузэӏухауэ, я ӏэӏэтхэми\nзэхуэдэ гуащӏэ яӏэуэ, пӏалъэ гъэнэхуакӏэ къытрагъэзэжхэмкӏэ.\n22-нэ пычыгъуэ\nЦӏыхубэ жылагъуэм зэрыщыщым елъытауэ дэтхэнэ зы цӏыхум\nхуэфащэщ социалнэ къэхъумэныгъэ. Къэрал гуащӏэкӏэ е\nкъэралыгъуэхэм я зэдэӏэпыкъуныгъэкӏэ икӏи дэтхэнэ зы къэралым\nезым и гъэпсыкӏэмрэ и амалхэмрэ елъытауэ дэтхэнэ зы цӏыхум\nхуитыныгъэ иӏэщ и напэрэ и цӏыхугъэрэкӏэ тыншу зэрызиужьыну\nэкономикэ, социалнэ икӏи щӏэнхабзэ ӏуэхукӏэ зыхуэныкъуэну\nамалхэр ирагъэгъуэтыну.\n23-нэ пычыгъуэ\nДэтхэнэ зы цӏыхум хуитыныгъэ иІэщ лэжьэну, и ӏуэхур хуиту\nкъыхихыну, захуагъэкӏэ икӏи хуэфӏ амалхэмкӏэ лэжьэну икӏи\nӏуэхуншагъэм къыщахъумэну.\nДэтхэнэ зы цӏыхум хуитыныгъэ иӏэщ зэхэгъэжыншэу зэхуэдэ ӏуэху\nпапщӏэ зэхуэдэ лэжьапщӏэ къратыну.\nДэтхэнэ зы цӏыхум хуитыныгъэ иӏэщ езыри и унагъуэри цӏыхум\nхуэфэщэн псэукӏэ иӏэу зыгъэпсэун, щыхуейм деж зылъыӏэсыфыну\nсоциалнэ хъумэныгъэхэмкӏэ щӏэгъэбыдауэ зы псэукӏэ амал\nкъезытын зы лэжьапщӏэ хуэфӏ къыӏэрыхьэну.\nДэтхэнэ зы цӏыхум хуитыныгъэ иӏэщ езым и фӏагъэ папщӏэ хасэ\n(профсоюз, сендикэ) зэхишэну, апхуэдэ зэхэшам хыхьэну, хэтыну.\n24-нэ пычыгъуэ\nДэтхэнэ зы цӏыхум хуитыныгъэ иІэщ зигъэпэсэхуну, и нэгу\nзригъэужьыну, псом хуэмыдэу и лъэжьэгъуэ пӏалъэр цӏыху хуэфащэ\nщапхъэм иту къыхуагъэпсыну, пӏалъэ гъэнэхуакӏэ и лъэжьапщӏэри\nкъратурэ гъэпсэхуакӏуэ дэкӏыну.\n25-нэ пычыгъуэ\nДэтхэнэ зы цӏыхум хуитыныгъэ иІэщ езыри и унагъуэри узыншэн,\nтхъэгъуэ хуэфащэ иӏэу псэун папщӏэ шхыныгъуэ, фащэ, унэ икӏи\nмедицинскэ дэӏэпыкъуныгъэ игъуэтыну. Хэти хуитыныгъэ иӏэщ,\nӏуэхуншагъэ, сымаджагъэ, хукъуагъэ, лӏыгъуабагъэ, фызабагъэ,\nжьыгъэ икӏи езым имыӏэщӏагъэ ӏуэхугъуэхэм къыхэкӏ амалыншагъэ,\nтхьэмыщкӏагъэ къылъысу щытмэ къыщахъумэну, кърагъэлыну."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "a05866dffec55d2e182e1963b04f8cec",
            "Index": 3,
            "Label": "4",
            "Size": [
                595.0,
                842.0
            ],
            "Text": "Анэхэмрэ сабийхэмрэ хуитыныгъэ яӏэщ хэхауэ къыкӏэлъыплъынхэу,\nкъыдэӏэпыкъунхэу. Зэрыша зэлӏ-зэфыз и бынуи зэмыщхьэгъусэхэм\nкъалъхуауи щыррет, сабий псоми я зэхуэдэу, зэхэгъэжыншэу\nхуагъэщхьэпэр а зы социалнэ къэхъумэныгъэ амалхэр.\n26-нэ пычыгъуэ\nДэтхэнэ зы цӏыхур хуитщ гъэсэныгъэ зэригъэгъуэтыну.\nГъэсэныгъэр, нэхъ мащӏэ дыдэу къапщтэмэ икӏи лъабжьэ\nгъэсэныгъэр ахъшэншэщ. Пэщӏэдзэ гъэсэныгъэр зумыгъэӏэнкІэ амал\nзимыІэуэ егъэзыгъуэщ. Техникэ икӏи ӏэщӏагъэ гъэсэныгъэр хэти\nхузэӏухагъэнущ. Ипщэ гъэсэныгъэр зэхэгъэжыншэу хэти\nхузэӏухауэ щытын хуейщ езым и сэнауш (талант) елъытауэ.\nГъэсэныгъэр цӏыхум и цӏыхугъэм икъуу зригъэужьыным хуэфӏыу\nгъэпсауэ икӏи цӏыху хуэфащэхэмрэ хуитыныгъэ нэхъыщхьэхэмрэ\nхуащӏ щӏыхьыр, лъытэныгъэр игъэлъэщыным, щӏигъэбыдэным\nхуэунэтӏауэ щытын хуейщ. Гъэсэныгъэм цӏыхухэр хущӏигъэкъун\nхуейщ расэ псоми, лъэпкъ псоми, дин гуп псоми я зэхуакум\nгулъытэ, зэгурыӏуэ, зэхуэфӏныгъэ, зэныбжьэгъугъэ дэлъыну икӏи\nмамырныгъэр къихъумэн папщӏэ Дунейпсо Къэрал Зэгухьэныгъэм\nиригъэкӏуэкӏ лъэжьыгъэм зригъэужьу щытын хуейщ.\nСабийхэм ирагъэгъуэтыну гъэсэныгъэр зыхуэдэнур къыхэзыхыну\nхуитыр, псом япэрауэ и анэ-адэрщ.\n27-нэ пычыгъуэ\nХэти хуитыныгъэ иІэщ цІыхубэм и щӏэнхабзэ гъащӏэм хуиту\nныхыхьэну, гъуазджэр зыхуигъэщхьэпэну, щӏэныгъэ зыужьыныгъэм\nхэтыну икӏи ар зыхуигъэщхьэпэну.\nХэти хуитыныгъэ иӏэщ езым къигъэщӏа щӏэныгъэ, жьабзэ\n(литературэ), гъуазджэ ӏэщӏагъэхэм мылъкуу, пщӏэуэ, щӏыхьуэ\nкъыпэкӏуэу хъуар къыхуахъумэну.\n28-нэ пычыгъуэ\nХэти хуэфащэщ мы джэпсалъэм къыщыхэщ цӏыху хуэфащэхэмрэ\nхуитыныгъэхэмрэ щагъэзэщӏэфыну зы социалнэ икӏи дунейпсо\nгъэпсыкӏэ системэ щыӏэну.\n29-нэ пычыгъуэ\nХэти езым и цӏыхугъэм хуиту икӏи икъуу зригъэужьыну амал къезыт\nцӏыхубэ жылагъуэми къэралми хуищӏэжыпхъэ пщэрылъхэр иӏэщ.\nХэти и хуэфащэхэр зыщыхуигъэщхьэпэкӏэ икӏи и хуитыныгъэхэр\nщызэрихьэкӏэ, нэгъуэщӏхэм я хуэфащэхэмрэ я хуитыныгъэхэмрэ\nхуэгъэпэжын, абыхэм щӏыхь, лъытэныгъэ къыхуегъэщӏын икӏи\nдемократичэскэ жылагъуэм зэдащтэ щэнхабзэр (этикэр), жылагъуэ\nгъэпсыкӏэр, щыӏэкӏэр егъэфӏэкӏуэным и амалхэр къэхъума хъун\nпапщӏэ хэхауэ къэрал хабзэкӏэ гъэнэхуа гъунапкъэхэм епхауэ\nщытщ.\nДауи иррехъу, мы цӏыху хуэфащэхэмрэ хуитыныгъэхэмрэ\nзыхуэбгъэщхьэпэ, зепхьэ хъунукъым Дунейпсо Къэрал Зэгухьам и\nгурылъ-гурыщӏэхэмрэ и бзыпхъэхэмрэ (принципхэмрэ) къемызэгъыу.\n30-нэ пычыгъуэ\nМы джэпсалъэм къыхиубыдэ дэтхэнэ зы хабзэ гъэувар\nзыгурыбгъаӏуэ хъунукъым мыбы къыщиӏуэтыкӏа хабзэ гъэувахэм щыщ\nгуэр иӏэтыну, иукъуэну дэтхэнэ зы къэрали, гупи, нэрыбги\nхуитыныгъэ ирит хуэдэу."
        }
    }
}
