{
    "MetaData": {
        "Author": null,
        "Creation_Date": 1581471488,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "322a535896c52d155d6abb7d77d0a6fe",
            "Index": 0,
            "Label": "1",
            "Size": [
                595.0,
                842.0
            ],
            "Text": "LOGO BAŊA TIGISIM NABIINA ŊWE-LAO WADƐ\nPULIM\nDe na sɛ we nabiina ŋwea de logo baŋa chega chwoŋa wadɛ maama kugu zege\nlogo maama wopwolo, de chega de yezura baŋa ne.\nDe na sɛ we de na ba tɔge chega chwoŋa to mo jaane nikantɔgɔ de tigura\nde popɔra ko twi nabiina laŋa ne, ye nabiina maama yaa lage se wopwolo\nde yezura yaa taa wora.\nDe na sɛ we nɔɔno maama taa tei o tete se tigura de popɔra ye taa wora,\nfefeo de peenem ŋwaane, se wadɛ sem ja kuri.\nDe na sɛ we teene maama taa jege wolim, de ni sɛɛm de mimɔrɔ.\nDe na sɛ we \"UN Charter\" tɔnɔ kom paŋe ko sɛ wadɛ sem ŋwea wolim ŋwaane\nse baara de kaana taa ye bedwe logo ywonni de wopwolo de yezura ŋwaane.\nDe na sɛ we UN Tigisim teene dem maama ke nimɔrɔ se chega chwoŋa wadɛ\nsem ja kuri nabiina zula de wopwolo ŋwaane.\nDe ta na sɛ we ko yaa lamma lanyerane se de ni wadɛ sento kuri se ko ja\nwopwolo de yezura ko ba logo baŋa.\nDe Laam wo se we\n\"General Assembly\" dem pɛ\nLogo Baŋa Tigisim Wadɛ sem se ko taa ye woŋ-kolo kodoo na wo woli ko ja\nwopwolo de logo fɔgem de yezura na wo pa nabiina ŋwea taa jege kuri logo\nbaŋa maama ne to.\nWadaa 1\nBa loge nɔɔna maama se ba taa ye bedwe mo ba ŋwea de ba chega seini, ye\nfefeo teira kɔtaa. Wɛ pɛ ba swa de boboŋa mo se ba taa ye nubiu daane ye\nba jege da ŋwaŋa.\nWadaa 2\nLogo baŋa tigisim wadɛ sem pɛ chwoŋa se nɔɔno maama taa jege chega\nchwoŋa na wo pa ba ŋwea taa jege zula to. Wadɛ sem ta we ba ba fee\nnabiinu o chega chwoŋa ne naa ba chɛɛse o dwi o yetana, o logo lane, o\nwɛ jɔɔnɔ naa o boboŋa ŋwaane. Wadɛ sem ta we ba ba jege se ba taa chɛɛse\nnɔɔno we o ye baaro naa kaane, kwoo o jejegero naa ba na loge o mɛ to\nŋwaane.\nWadɛ sem ta tage se woli da we popɔra ba jege se ka taa wora nabiina\nlaŋa ne ba teo politiksi naa ko wadɛ naa ko na ye kolo to ŋwaane. Naa ba\npɔɔre nɔɔno we o nwoŋi teo kolo ta na wo vere ko tete to ŋwaane.\nWadaa 3\nKo ye nɔɔno maama chega chwoŋa mo se o taa ŋwe ye fefeo naa foonee\nteira."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "fff5b5a672ffe7a0e5a8abbc22b564aa",
            "Index": 1,
            "Label": "2",
            "Size": [
                595.0,
                842.0
            ],
            "Text": "Wadaa 4\nWadaa kam we nabiin-yeiku naa kabɛ totoŋa naa kabɛ pipio daa ye taa wora\nlogo baŋa ne.\nWadaa 5\nBa ba jege chwoŋa se ba pa nɔɔno yaare cham yerane ko na wo maŋe se\nnabiinu yaare tei to.\nWadaa 6\nNɔɔno maama ye nabiinu mo o ze paŋ o wo mɛ maama logo baŋa yoba. Logo\nbaŋa wadɛ sem maama yiga ne, wadaa teira na wo ta we o dae nabiinu.\nWadaa 7\nNabiina maama ye bedwe mo wadaa yiga ne. Wadaa choo nɔɔno maama mo; ka\nba pɔɔre nɔɔɔna ka yaga. Ka kwoli nabiina maama mo se wolo wolo ye\nchɛɛse o dwoŋ.\nWadaa 8\nNɔɔno maama wae o saŋ nɔɔno o dwoŋ kɔɔte delo maama wone nenɛɛne ko tu\nna ke o chɔge teo kom wadɛ selo na pa nɔɔno wom ŋwea ywona to.\nWadaa 9\nBa baa wane ba ja nɔɔno yɔɔ yerane ba gare ba ke o peena diga naa ba\nzeili o o teo ne pa o vo zoora te-gaa ne.\nWadaa 10\nBa na jaane nɔɔno fee wora se ba di o sareya kɔɔte ne lanyerane ko maŋ\nde teo kom wadɛ na tiŋi tei to ba ni o seene o chɔge naa o wo chɔge.\nWadaa 11\nBa na jaane nɔɔno we o chɔge o maŋe waarem ba na wo di o bora tata ba ba\njege chwoŋa ba te we chɔge fee wora se ba pa ko tu chwoŋa se o ja lɔya\nde sareya tiina se ba woli o se ba di taane dem kɔɔte ne.\nBa baa wane ba ta we nɔɔno yaa ke o chɔge naa ba\nkolo na maŋe keim chega chwoŋa ne to, ye ka maŋa\nŋwaane. Ko kwaga ne tata ba baa wane ba pa nɔɔno\nwaarem delo dwi o deim yaa na wo jwoŋ o na chɔge\nta we o ve se o yaa ke\nne wadaa yaa teira ko\nwaarem na dage de dwoi\nmaŋa kalo to.\nWadaa 12\nBa ba jege chwoŋa ba daane nɔɔno yɔɔ yerane o boboŋa keiri seini, naa o\ndiga tiina, naa o sɔŋɔ de o pwola totoŋa seini. Ba nam ba jege chwoŋa ba\nke o kekeo kolo na wo chɔge nɔɔno wom yu to. Wadaa kanto choo nɔɔno\nmaama mo o kekeo maama seini, ye daanem teira.\nWadaa 13\nNɔɔno maama wae o beiri o boboŋa na lage tei ye o zoore o boboŋa na lage"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "1330a3cf8efc684e45a5370d4b02140d",
            "Index": 2,
            "Label": "3",
            "Size": [
                595.0,
                842.0
            ],
            "Text": "mɛ maama to, o teo ne.\nNɔɔno maama wae o nwoŋ teo de teo, naa o tete teo ne o beiri o vei teo\nkodwoŋ ye o jwoora.\nWadaa 14\nNɔɔno wolo maama na nɛ chem o teo ne, o wane o duri o vo o taa zoore\nsateene dedwonna ne o wopwolo de yezura ŋwaane.\nDe ko de, o cham dem na dae nenɛɛne politiksi laŋa ne ko wo taa chamma\nse o duri o nwoŋ. O na chɔge teo kom wadɛ gɛ mo naa o kekeo kom na wo dɛ\nUN wadɛ sem na maŋe tei to sateene dedwonna baa sɛ de jwoŋ o mɔle mɔle.\nWadaa 15\nNɔɔno maama jege teo, o na nwoŋ mɛ.\nBa baa wane ba zeili nɔɔno o teo ne, naa ba fee o se o ye leiri teo o\nboboŋa na lage tei to.\nWadaa 16\nBaara de kaana na bege ba ti to wae ba di daane ye ba yetana, naa ba na\nnwoŋ tekolo, naa ba na tɔge Wɛchoŋa kalo dwi to baa wane ko cheiŋi ba se\nba ye di daane ba lɔ sɔŋɔ. Ye ba kadiri seini ba maama ma daane, ba zora\nde ba ŋwea seini, ye ba wae ba yage daane maŋa de maŋa, ba tete boboŋa\nna lage tei.\nKadiri wio ye baaro de kaane tete yerane na sɛ se ba zo daane, ye ko dae\nwe nɔɔno mo fee ba to.\nSɔŋɔ tiina - baaro de o kaane de o bu - mo ye sayu kugu takeiri wone.\nKonto ŋwaane tekeiri dem de teo kom maama jege se ba taa ni ba baŋa ne\nmo, ba taa choo ba wolwanno maama wone.\nWadaa 17\nNɔɔno maama wae o jege o tete nyɔɔne wonno, naa o de o badwonna wae ba\ntei wonno daane.\nBa baa wane ba vere nɔɔno wonno naa ba pa se o ye taa lage wonno.\nWadaa 18\nNɔɔno maama wae o boŋ o na lage tei. O wae o ke o boboŋa keiri, o wae o\ntɔge Wɛchwoŋa kalo dwi o na lage to; o nam ta wae o leiri o Wɛchwoŋa naa\no boŋem o yerane naa o de kɔgɔ, ye o bere nɔɔna Wɛchwoŋa kam o taane de\no totoŋa seini.\nWadaa 19\nNɔɔno wae o ŋɔɔne o boboŋa na lage tei. O wae o tɛ kolo maama o na boŋe\no yu ne, ye nɔɔno ba jege chwoŋa se o cheiŋi o ni. O wae o beiri labaare\no boboŋa o daare o pae labaare dwi maama labaare tɔnno de walese bam\nmaama wone se de jage jei mamma."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "d644fdbe8e0a2c6525a9a9129c2ff341",
            "Index": 3,
            "Label": "4",
            "Size": [
                595.0,
                842.0
            ],
            "Text": "Wadaa 20\nNɔɔno maama wae o tɔge o zoore asɛmble naa tigisim dwi maama na ye\nyezura tigisim to.\nBa baa wane ba fee nɔɔno se o zo tigisim delo o na ba lage to.\nWadaa 21\nNɔɔno maama wae o tɔge o di o teo gɔmente paare; o nam ta wae o tɔge o\nvoti o kuri nɔɔna o ke gɔmente dem wone.\nNɔɔno maama wae o jwoŋ wolim delo o teo gɔmente na jege de woli de\nnɔɔnbia maama to, ko ma da ko ma da.\nGɔmente maama dam wo taa tɔge de nɔɔnbia kwora na we tei to mo. Nɔɔnbia\nbam kwora kam mo yei ni ka bere nɔɔnbia bam na wo kuri ba gɔmente dem\npaare tiina tei to. Kurim dem jege se ko dɛ voti lao naga mo, se nɔɔno\nmaama voti o boboŋa na laga tei to, ye se ko dɛ voti wadaa kam naga\nchekke.\nWadaa 22\nNɔɔno maama teo gɔmente jege se de taa choo o ŋwea laŋa ne de de dam, de\nde naduni dedaane de na jege nimɔrɔ tei de sateene dedwonna to se ko pa\nnɔɔno wom ŋwea ja kuri se o wane o ji nɔɔno lanyerane.\nWaada 23\nNɔɔno maama wae o ke totoŋ; o wae o kuri o boboŋa na dɛ totoŋ delo, ye\nfee wora se totoŋ dem taa jege kuri na pa o ywonni de wopwolo ye o ba\nlia we ba wo zaŋ ba le o totoŋ dem ne to.\nNɔɔno maama ka, ye ko ba chuli o na ye wolo dwi to, jege se o taa jwoŋ\nŋweo na mae de o totoŋ dem dam na mae tei to mo.\nWolo maama na toŋa ko maŋ se o ŋweo taa ye zegere se ko wane ko ni o\ntete dedaane o diga tiina lanyerane. Ko ta maŋ se o taa nɛ fee o totoŋa\njei ne.\nNɔɔno maama wae o tɔge o zoore totoŋa jei tigisim yalo na wo woli o o\ntotoŋa laŋa seini to.\nWadaa 24\nNɔɔno maama jege chwoŋa se o taa jege sio de sio maŋa, dedaane hawase\nbagera o na o ke totoŋa jei ne to; ye o ta wae o jwoŋ daa bem wone o\njeini sɔŋɔ ne o sia ye ba baa le o ŋweo wone.\nWadaa 25\nFee wora se nɔɔno maama taa ŋwe ŋwea na jege kuri ye ka ywoma ka pae o\ntete de o diga tiina to. Ko maŋe se wodiiru, zora jei, assibita na ni\nyezura seini to dedaane won-telo maama na wo woli pa se ŋwea taa ywoma\nto taa wora. Fee ta mo wora se wolim taa wora ko pae nɔɔno maama nenɛɛne\no na ba toŋa, o na weela, naa o na jigi nabwom jaweo ŋwaane, o na ye\nbadeim naa kadeim, o na kwe naa nɔɔno na ye zore tu, o ware se o ni o"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "7d8d301c8ee23100f7182a7d4fda0fe9",
            "Index": 4,
            "Label": "5",
            "Size": [
                595.0,
                842.0
            ],
            "Text": "tete baŋa ne.\nFee wora se ba taa fage ba ni niina de bia baŋa ne lanyerane. Bu maama,\no jege kwo yoo o ba jege kwo yoo, ko maŋe se ba ni o baŋe ne mo ba woli\no se o ke nɔɔno.\nWadaa 26\nNɔɔno maama jege choŋa se o ke sikuuli. Sikuuli veiŋa, ko zege prameiri\nsikuuli ko vo yi Junia Sɛkondeiri Sikuuli, wo taa ye zɛɛra mo, ye ko ta\nye fefeo mo se bu maama vo sikuuli se ko yi konto. Tɛkenekal Sikuula de\ntotoŋa berem sikuula nenɛɛne Kɔlɛja de wo taa wora se balo na wo vo da\nto vo. Univɛsiti de sikuula kamuna yadwonna de wo taa wora se balo na\npaase ba tɛɛsa lanyerane to vo.\nSikuuli veiŋa naa tɔn-yeino ye se ko pa nɔɔno swa mo poore se o wane o\nlɔre kolo maama na lana ko pa nabiino se ko ja wopwolo de yezura ko ba\nto. Ko jege se ko ja nimɔrɔ de badwoŋo mo ko ba de sateene logo baŋa ne,\nde nabiina dwi maama de wɛjɔɔna dwi maama se ko zeini logo baŋa tigisim\ntotoŋa dwi maama na woli logo maama yezura to.\nTiina jege chwoŋa se ba kuri ba na wo taa lage se ba bia zamese tɔnɔ\nsikuuli delo dwi wone to.\nWadaa 27\nNɔɔno maama wae o tɔge o ke o nabaara kekeo o na lage tei, de keina\nyadwonna, de \"Science\" na jaane wodonno telo maama ko ba nabiina jirim\nnaa wolim ŋwaane to.\nNɔɔno maama na popone o tɔnɔ o na yei kolo maama logo lam ŋwaane to, fee\nwora se ba zeini naa ba woli o se o nɛ ko maana.\nWadaa 28\n\"United Nations\" nia yanto ye se ko pa nabiino maama logo baŋa wolim, de\nwopwolo de yezura mo.\nWadaa 29\nNɔɔno maama jege fee totoŋa se o ke o na zoore takeiri delo maama ne to\nse ko pa se o taa ye nɔɔn-ŋwem se o ŋwea ke ywonni.\nNɔɔno fee totoŋa keiri wone o jege se o dɛ wadɛ sem na lage tei to mo. O\nba jege se o ke o gaale naa o ke o chɔge badwonna wo. O nam ba jege\nchwoŋa o ke o chɔge kɔgɔ ywonni de nɔɔno wopwolo, kɔgɔ zula ŋwaane.\nNɔɔno maama na tɔge nabiina ŋwea de logo baŋa chega chwoŋa wadɛ sento o\njege se o tɔge \"United Nations\" na lage se ko dɛ tei to mo.\nWadaa 30\nNɔɔno, naa nɔɔna, naa teo ye zaŋ ba boŋe we ba wo wane ba ke woŋo se ko\nleiri naa ko chɔge nia yanto ba na tiŋ tɔnɔ konto ne to."
        }
    }
}
