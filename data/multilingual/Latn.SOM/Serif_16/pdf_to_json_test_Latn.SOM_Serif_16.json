{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470731,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "BAAQA CAALAMIGA EE XUQ WQDA AADANAHA\nHordhac\nIyadoo aqoonsiga sharafta uu ku dhashay iyo xuquuqda maguurtada ah ee ay u\nsiman-yihiin dadweynaha adduunku uu yahay saldhigga xorriyada, caddaaladda iyo\nnabadda dunida.\nIyadoo aqoonsi la'aanta iyo ku tumashada xuquuqda aadanuhu ay ka dhasheen falal\nwaxashtinimo ah oo shucuurta aadanuhu ka danqato iyo iyadoo gaaritaanka duni\naadanaha ku nooli haystaan xornimo ay ku cabbiraan fikradahooda iyo waxay\naaminsan yihiin iyo iyagoon qabin cabsi iyo baahi, laguna dhawaaqay inay tahay\nujeedada ugu weyn ee uu dadku leeyahay.\nIyadoo ay tahay lagama maarmaan in xuquuqda aadanuhu ay noqdaan kuwo sharcigu\ndhowro, si uusan qofku, ugu dambeynta, ugu baahan inuu xoog kaga soo horjeesto\ncadaadiska.\nIyadoo ay tahay lagama maarmaan in sare loo qaado horumarinta xiriirka\nsaaxiibtinimo ee ka dhexeeya Dowladaha.\nIyadoo dadyowga dunidu ay ku caddeeyeen mar kale Dastuurka Qaramada Midoobay\nsida ay u aaminsan yihiin sharafta iyo qiimaha qofka aadamiga ah iyo sinnaata\nxuquuqda ragga iyo dumarka iyagoo goostay inay hore u mariyaan bulshada heerka,\nnoloshoodane la wanaajiyo iyagoo ku nool xornimo ballaaran.\nIyadoo Dawladaha xubnaha ka ah Qaramada Midoobay ay dhexdooda iska ballan\nqaadeen iyagoo la kaashanaya Hayadaha caalamiga ah sare u qaadidda dhowritaanka\niyo xushmaynta xuquuda aadanaha iyo xorriyadda aasaasiga ah.\nIyaadoo helitoanka aragti midaysan ee la xiriirta xuquuqdan iyo xorriyaadkan ay\ntahay arrin qiima weyn ku fadhisa si loo fuliyo ballan qaadkan.\nGolaha loo dhanyahay ee Qaramada Midoobay wuxuu soo saarayaa Baaqan oo\nsaldhig u ah dadyowga dunida ku nool dhammaantood sidii qof waliba ama xubin\nkasta oo ka mid ah bulshada, isagoo maskaxda ku haya Baaqan, ugu dadaali lahaa\nsare u qaadidda dhowritanka xuquuqdan iyo xorriyaadkan, isagoo u mareya\nwaxbarasho iyo barbaarin, talaabooyin xiriir ah qaadaya xagga dibadda iyo gudahaba\nsidii loo xaqiijin lahaa in si dhab ah loo aqoonsado ha ahaato dadweynaha ku dhex\nnool Dawladaha xubinta ka ah Qaramada Midoobay ama dadyowga ku nool dhulalka\nxukonkooda hoos yimaado.\nQod I\nAadanaha dhammaantiis wuxuu dhashaa isagoo xor ah kana siman xagga sharafta iyo\nxuquuqada Waxaa Alle (Ilaah) siiyay aqoon iyo wacyi, waana in qof la arkaa qofka\nkale ula dhaqmaa si walaaltinimo ah.\nQod II\nQof kastaa wuxuu leeyahay xuquuqda lagu tilmaamay Baaqan iyada oo aan loo kale\nsoocin xag qabiil, midabka, dheddig ama lab, afka, diinta, siyaasadda ama fikrad kale,\ndhalasho ama meesha uu ka soo askumay, xoolaha, dhalasho ama xaalada kale.\nWaxaa kale oo aan lagu samayneyn kala soocid ku salaysan arrimaha siyaasadeed,\nxukun ama xaal caalami ee uu ku suganyahay, dhulka ama dalka uu qofka u dhashay,",
            "Image": "1f99c1b257febb40cee5abd1e9ca80dc"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ha ahaado dalkaasi mid madax bannaan, mid weli dawlad kale maamusho (wisaaya)\nmid aan haysan xukun hoosaad ama aan haysan gobanima buuxda.\nQod III\nQof kastaa wuxuu xaq u leeyahay nolol, xorriyo iyo nabad gelyo.\nQod IV\nMa jiro qof loo hoysan karo addoon, addoonsiga iyo ka ganacsiga addoonta way\nreebanyihiin cayn kasta ay ku yimaadaan.\nQod V\nMa jiro qof loo geysan karo silic dilyo ama ciqaab ka baxsan aadaninimada.\nQod VI\nQof kastaa wuxuu xaq u laayahay in loo aqoonsado, meel kasta oo uu Joogo,\nqofnimadiisa.\nQod VII\nDadka oo dhammi way u simanyihiin sharciga waxayna xaq u leeyihiin, iyaga oo aan\nla kala soocin, in sharcigu dhowro. Dadka oo dhammi waxay xaq u leeyihiin in si\nsiman looga badbaadiyo wax alla wixii kala sooc-sooc ah oo ka soo horjeeda Baaqan\nama dhiirigelni kara kala sooc-soocid.\nQod VIII\nQof kasta wuxuu xaq u leeyahay inuu helo Maxkamadaha ku hawsha leh ee dalkiisa\ncawin celin dhab ah marka lagu xad-gudbo xuquuqda asaasiga ah oo uu dastuurka\nama sharciga siiyay.\nQod IX\nQofna looma xiri karo, looma hayn karo, ama looma masaafurin karo si sharci darro\nah.\nQod X\nQof Kastaa wuxuu xaq u leeyahay inuu helo sinnaan buuxda Maxkamad Caadil ah\nhorteed marka la gaynayo xuquuqdiisa iyo waajibaadkiisa iyo marka ay dhacdo in loo\nhaysto dacwo ciqaab ah.\nQod XI\nQof kasta oo lagu soo oogay dacwo ciqaab ah wuxuu xaq u leeyahay in loo ictiqaado\ninuu yahay dembi laawe ilaa laga caddeeyo inuu yahay dembiile sida uu qabo\nsharcigu, ayna ku dhawaaqdo Maxkamad dadka u furun oo eedeysanayaasha loo\noggolaaday dammaanadaha lagama maarmaanka u ah difaacooda.\nQofna lama saari karo ciqaab ka dhalatay fal ama fal l'aan haddii falkaasi ama fal\nla'aantaasi xagga sharciga Dalka ama kan Caalamiga ah, aanay ahayn dembi waqtiga\nla galay. Sidoo kale dembilaha lama saari karo ciqaab ka adag tii u degsanayd falka\ndembigaas markii la galay.",
            "Image": "a109262c43a7fbc54a91fa6380615833"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Qod XII\nQofna si sharci darro ah looma faragelin karo arrimihiisa u gaarka ah, qoyskiisa,\ngurigiisa ama warqadihiisa; sidoo kale lama dhaawici karo sharaftiisa ama\nsumcaddiisa. Qof kastaa wuxuu xaq u leeyahay inuu sharciga ka hoos galo fara\ngelintaas iyo dhaawicidaas.\nQod XIII\nQof kastaa wuxuu xaq u leeyahay inuu si xornimaa ugu dhex socdo una dego gudaha\ndal kasta.\nQof kastaa wuxuu xaq u leeyahay inuu ka dhoofo dal kasta oo uu ku jiro kiisa, kuna\nsoo laabto.\nQod XIV\nQof kastaa wuxuu xaq u leeyahay inuu dal kale u raadsado kana helo magan gelyo\nsiyaasadeed isagoo ka baxsanayo cadaadis.\nXaqa kor ku xusan laguma doodi karo haddii cadaadisku yahay mid dhab ahaan ka\ndhashay dembi aan siyaaso la xiriirin ama falal ka soo horjeeda ulajeedooyinka iyo\nmabaadiida Qaramada Midoobay.\nQod XV\nQof kastaa wuxuu xaq u leeyahay Jinsiyad.\nQofna si sharci darro ah loogama qaadi karo Jinsiyadiisa, loomana diidi karo xaqa ah\ninuu Jinsiyadiisa beddesho.\nQod XVI\nRagga iyo dumarka qaan gaarka ah, iyaga oo aan loo kala soocin xagga dhalashada,\nqowmiyada ama diinta, waxay xaq u leeyihiin inay guursadaan oo qoys abuuraan.\nWay u siman yihiin xaqa ku saabsan guriga, muddada xiriirka guurka socdo iyo\nmarka uu xiriirkaas dhammaanayo.\nGuur wuxuu dhici karaa oo keli ah marka la helo rabitaan buuxa oo xor ah ee labada\ndoonaysa inay is-guursadaan.\nQoysku waa unugga saldhigga u ah bulshada, wuxuuna xaq u leeyahay in Dawladda\niyo mujtamacu bad baadiyaan.\nQod XVII\nQof kastaa wuxuu xaq u leeyahay inuu keli ahaan xoolo yeesho ama cid kale xoolo\nkula shirkoobo.\nQofka xoolahiisa si sharci darro ah loogama qaadi karo.\nQod XVIII\nQof kastaa wuxuu xaq u leeyahay inuu helo xorriyadda xagga fikradda, wacyiga iyo\ndiinta; wuxuu kale uu qofka xaq u leeyahay inuu beddelan karo diinta iyo wax alle\nwuxuu aaminsanyahay. Waxa kale uu qofku xaq u leeyahay inuu, keli ahaan ama\nisaga oo dad kale wehliyaan, soo bandhigo meel fagaara ah ama meel gaar ah,",
            "Image": "6054ed606d684f69dd151db88a79513c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "diintiisa ama waxa uu aaminsan yahay, kuna muujinayo xagga waxbarid, ku\ndhaqanka, caabudid iyo cibaadaysi.\nQod XIX\nQof kastaa wuxuu xaq u leeyahay inuu helo xornimo xagga ra'yiga iyo hadalka; wuxuu\nkale xaq u leeyahay inaan lagu fara gelin ra'yigiisa iyo inuu raadsado, helo, dhiibo\nwarar iyo fikrado isaga oo isticmaalaya qalab kasta oo war baahin ah iyaga oo aan loo\nfiirin ama xayirin wax soohdima ah.\nQod XX\nQof kastaa wuxuu xaq u leeyahay inuu helo xornimo uu uga qayb galo isu-tag iyo urur\nleh ulajeeddo nabad-gelyo.\nQofna laguma khasbi karo inuu ka mid noqdo urur.\nQod XXI\nQof kastaa wuxuu xaq u leeyahay inuu ka qayb galo maamulka Dalkiisa si toos ah\nama isagoo si xornimo ah u dooranaya cid wakiil ka ah.\nDadka oo dhami way u simanyihiin inay ka qayb galaan maamulka sare ee dalka ka\njira.\nRabitaanka dadweynuhu waa saldhigga awoodda Dawladda; rabitaankaas waxaa lagu\nmuujinyaa dooroshooyin run ah oo xilliyo joogta ah dhacaya, laga wada qayb-galaya,\nwaxayna u dhacayaan si qarsoodi ah ama hab kale oo wax lagu doorto oo xor ah.\nQod XXII\nQof kastaa, maadaama uu xubin ka yahay bulshada, uu xaq u leeyahay inuu helo\ndaryeel caafimaad. Daryeelkaas oo qof waliba u fududaynaya xuquuq dhaqaale,\nmujtamac iyo mid aqooneed ee lagama maarmaanka u ah qofka sharaftiisa,\nxornimadiisa iyo koritaanka qofnimadiisa. Taasoo ku imaanaysa dadaalka gudaha iyo\niskaashiga caalamiga, isagoo laga eegayo nidaamka iyo ilaha dhaqaale ee Dawlad\nkasta.\nQod XXIII\nQof kastaa wuxuu xaq u leeyahay inuu shaqo helo, inuu u madax bannaanaado\ndoorashada shaqada uu qabanayo, in sharuuduhu shaqada ahaadaan kuwo caddaalad\nku fadhiya, isagana u danaynaya iyo inaysan shaqo la'aan ku dhicin.\nQof kastaa, iyadoon dadka la kala soocin, wuxuu xaq u leeyahay inuu helo mushaar la\nmid ah kan uu qaato qof kale oo ay isku shaqa qabtaan.\nQofka shaaqeeyaa wuxuu xaq u leeyahay inuu helo mushaar wax taro, kuna filan si uu\nugu noolaado isaga iyo qoyskiisuba. Loona kabo haddii loo baahdo daryeellada kale.\nQof kastaa wuxuu xaq u leeyahay inuu abuuro urur ama ku biiro kuwo jiray si uu u\nilaaliyo danihiisa.\nQod XXIV\nQof kasta wuxuu xaq u leeyahay nasasho oo ay ku jirto waqti kooban oo macquul ah\noo laga jaro saacadaha shaqada iyo xilliyo fasax oo uu mushaar u socdo.",
            "Image": "56f45f74e2a9d74904017e77814e8863"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Qod XXV\nQof kastaa wuxuu xaq u leeyahay inuu gaaro heer nololeed oo waxtar u ah\ncaafimaadka iyo ladnaanta naftiisa iyo qoyskiisa; ha ugu horeeyaan cuntada, dharka,\nhoyga, daryeel caafimaad iyo wax alle wixii adeeg bulshadeed oo lagama maarmaan\nah; wuxuu kale uu xaq u leeyahay inuu helo daryeel markii ay ku timaada shaqo\nla'aan, cudur, curyaanimo, geeri, gabow ama dhibaatooyinka kale uusan la shaqaysan\nkari ka baxsan awoodiisa.\nHooyada umusha iyo dhalaanku waxay xaq u leeyihiin xannaano iyo gacan siin gaar\nah. Caruurta oo idil, ha ku dhashaan ama yaanay ku dhalan meher, waxay xaq u\nleeyihiin xannaana isku mid ah.\nQod XXVI\nQof kastaa wuxuu xaq u leeyahay inuu helo wax-barasho. Waxbarashadu waa lacag\nla'aan, ugu yaraan heerka dugsiyada hoose iyo heerka aasaasiga ah. Waxbarashada\ndugsiyada hoose waa khasab. Waxbarashada farsamo iyo midda xirfadeed waa inay\nnoqdaan kuwo la helo; tacliinta sare sidoo kale waa inay u furnaataa dadka oo dhan,\niyada oo la tix-gelinayo qof la arko mudnaantiisa.\nWaxbarashadu waa inay ahaato mid loola jeedo in lagu kobciyo shakhsiyadda qofka\nxoojinta dhowritaanka xuquuqda aadanaha iyo xorriyaadka asaasiga ah. Wax-\nbarashadu waa inay ahaato mid wax ka tarta is-af-garadka isu-dulqaadka iyo\nsaaxibtinimada ka dhexaysa qowmiyaadka ama dadka kala jinsiga iyo diinta ah,\nwaana inay si adkayso hawlaha Qaramada Midoobay ee la xiriira sugidda nabad-\ngelyada.\nWaalidka ayaa iska leh xaqa koobaad oo ah inay doortaan nooca waxbarashada la\nsiinayo caruurtooda.\nQod XXVII\nQof kastaa wuxuu xaq u leeyahay inuu si madax bannaan uga qayb qaato hiddaha\nnololeed ee bulshada, inuu ka faa'idaysto farshaxanka, inuu ka qayb galo,\nhorumarinta cilmiga iyo ka faa'idaysigiisa.\nQof kastaa wuxuu xaq u leeyahay in la daafoco danihiisa maadiga iyo macnawiga ha\nee ka dhasha waxa uu isagu curiyay xagga cilmi suugaanta iyo farshaxanka.\nQod XXVIII\nQof kastaa wuxuu xaq u leeyaday inuu helo nidaam bulsho iyo hab caalami ah oo\nxuquuqda iyo xorriyaadka lagu tilmaamay Baaqan si buuxda loogu dhaqan gelin karo.\nQod XXIX\nQof kasta waxaa ka saaran bulshadiisa waajibaad; bulshadu waa meesha qura oo ay\nsuurtowdo in qofku shakhsiyadiisu si madax bannaan oo buuxda ay ugu kobocdo.\nMarka uu qofku gudanayo xuquuqdiisa iyo xorriyaadkiisa waxaa xiraya oo qura inta\nsharcigu ka reebay, iyadoo ula jeedadu tahay oo keliya aqoonsiga iyo dhowritaanka\nxuquuqda iyo xorriyaadka dadka kale in la dhowro iyo sidoo kale anshaxa, nabad-\ngelyada guud iyo wanaagga guud ee mujtamaca diimaqaraadiga ah.\nXuquuqda iyo xorriyaadka kor ku xusan looma isticmaali karo si ka soo horjeeda",
            "Image": "63253c2d8c2f29657c63030744d17f91"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ulajeedooyinka iyo mabaadiida Qaramada Midoobay.\nQod XXX\nBaaqan kuma jiraan wax loo fasiri karo in micnahoodu yahay in Dawlad, koox ama qof\nxaq u leeyahay inuu ku kaco fal ama falal loola jeedo in lagu burburiyo xuquuqda ama\nxorriyaadka lagu qoray Baaqan.",
            "Image": "a6322b90aa37551182aa0f891fbd9596"
        }
    }
}
