{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470778,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "BAAQA CAALAMIGA EE XUQ WQDA AADANAHA\nHordhac\nIyadoo aqoonsiga sharafta uu ku dhashay iyo xuquuqda maguurtada ah ee ay u siman-yihiin\ndadweynaha adduunku uu yahay saldhigga xorriyada, caddaaladda iyo nabadda dunida.\nIyadoo aqoonsi la'aanta iyo ku tumashada xuquuqda aadanuhu ay ka dhasheen falal\nwaxashtinimo ah oo shucuurta aadanuhu ka danqato iyo iyadoo gaaritaanka duni aadanaha\nku nooli haystaan xornimo ay ku cabbiraan fikradahooda iyo waxay aaminsan yihiin iyo\niyagoon qabin cabsi iyo baahi, laguna dhawaaqay inay tahay ujeedada ugu weyn ee uu\ndadku leeyahay.\nIyadoo ay tahay lagama maarmaan in xuquuqda aadanuhu ay noqdaan kuwo sharcigu dhowro,\nsi uusan qofku, ugu dambeynta, ugu baahan inuu xoog kaga soo horjeesto cadaadiska.\nIyadoo ay tahay lagama maarmaan in sare loo qaado horumarinta xiriirka saaxiibtinimo ee\nka dhexeeya Dowladaha.\nIyadoo dadyowga dunidu ay ku caddeeyeen mar kale Dastuurka Qaramada Midoobay sida ay u\naaminsan yihiin sharafta iyo qiimaha qofka aadamiga ah iyo sinnaata xuquuqda ragga iyo\ndumarka iyagoo goostay inay hore u mariyaan bulshada heerka, noloshoodane la wanaajiyo\niyagoo ku nool xornimo ballaaran.\nIyadoo Dawladaha xubnaha ka ah Qaramada Midoobay ay dhexdooda iska ballan qaadeen\niyagoo la kaashanaya Hayadaha caalamiga ah sare u qaadidda dhowritaanka iyo xushmaynta\nxuquuda aadanaha iyo xorriyadda aasaasiga ah.\nIyaadoo helitoanka aragti midaysan ee la xiriirta xuquuqdan iyo xorriyaadkan ay tahay\narrin qiima weyn ku fadhisa si loo fuliyo ballan qaadkan.\nGolaha loo dhanyahay ee Qaramada Midoobay wuxuu soo saarayaa Baaqan oo saldhig u ah\ndadyowga dunida ku nool dhammaantood sidii qof waliba ama xubin kasta oo ka mid ah\nbulshada, isagoo maskaxda ku haya Baaqan, ugu dadaali lahaa sare u qaadidda dhowritanka\nxuquuqdan iyo xorriyaadkan, isagoo u mareya waxbarasho iyo barbaarin, talaabooyin\nxiriir ah qaadaya xagga dibadda iyo gudahaba sidii loo xaqiijin lahaa in si dhab ah loo\naqoonsado ha ahaato dadweynaha ku dhex nool Dawladaha xubinta ka ah Qaramada Midoobay\nama dadyowga ku nool dhulalka xukonkooda hoos yimaado.\nQod I\nAadanaha dhammaantiis wuxuu dhashaa isagoo xor ah kana siman xagga sharafta iyo\nxuquuqada Waxaa Alle (Ilaah) siiyay aqoon iyo wacyi, waana in qof la arkaa qofka kale\nula dhaqmaa si walaaltinimo ah.\nQod II\nQof kastaa wuxuu leeyahay xuquuqda lagu tilmaamay Baaqan iyada oo aan loo kale soocin\nxag qabiil, midabka, dheddig ama lab, afka, diinta, siyaasadda ama fikrad kale,\ndhalasho ama meesha uu ka soo askumay, xoolaha, dhalasho ama xaalada kale. Waxaa kale\noo aan lagu samayneyn kala soocid ku salaysan arrimaha siyaasadeed, xukun ama xaal\ncaalami ee uu ku suganyahay, dhulka ama dalka uu qofka u dhashay, ha ahaado dalkaasi\nmid madax bannaan, mid weli dawlad kale maamusho (wisaaya) mid aan haysan xukun hoosaad\nama aan haysan gobanima buuxda.",
            "Image": "dd96a22c86beb80a1897b2337a9c7de2"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Qod III\nQof kastaa wuxuu xaq u leeyahay nolol, xorriyo iyo nabad gelyo.\nQod IV\nMa jiro qof loo hoysan karo addoon, addoonsiga iyo ka ganacsiga addoonta way\nreebanyihiin cayn kasta ay ku yimaadaan.\nQod V\nMa jiro qof loo geysan karo silic dilyo ama ciqaab ka baxsan aadaninimada.\nQod VI\nQof kastaa wuxuu xaq u laayahay in loo aqoonsado, meel kasta oo uu Joogo, qofnimadiisa.\nQod VII\nDadka oo dhammi way u simanyihiin sharciga waxayna xaq u leeyihiin, iyaga oo aan la\nkala soocin, in sharcigu dhowro. Dadka oo dhammi waxay xaq u leeyihiin in si siman\nlooga badbaadiyo wax alla wixii kala sooc-sooc ah oo ka soo horjeeda Baaqan ama\ndhiirigelni kara kala sooc-soocid.\nQod VIII\nQof kasta wuxuu xaq u leeyahay inuu helo Maxkamadaha ku hawsha leh ee dalkiisa cawin\ncelin dhab ah marka lagu xad-gudbo xuquuqda asaasiga ah oo uu dastuurka ama sharciga\nsiiyay.\nQod IX\nQofna looma xiri karo, looma hayn karo, ama looma masaafurin karo si sharci darro ah.\nQod X\nQof Kastaa wuxuu xaq u leeyahay inuu helo sinnaan buuxda Maxkamad Caadil ah horteed\nmarka la gaynayo xuquuqdiisa iyo waajibaadkiisa iyo marka ay dhacdo in loo haysto dacwo\nciqaab ah.\nQod XI\nQof kasta oo lagu soo oogay dacwo ciqaab ah wuxuu xaq u leeyahay in loo ictiqaado inuu\nyahay dembi laawe ilaa laga caddeeyo inuu yahay dembiile sida uu qabo sharcigu, ayna ku\ndhawaaqdo Maxkamad dadka u furun oo eedeysanayaasha loo oggolaaday dammaanadaha lagama\nmaarmaanka u ah difaacooda.\nQofna lama saari karo ciqaab ka dhalatay fal ama fal l'aan haddii falkaasi ama fal\nla'aantaasi xagga sharciga Dalka ama kan Caalamiga ah, aanay ahayn dembi waqtiga la\ngalay. Sidoo kale dembilaha lama saari karo ciqaab ka adag tii u degsanayd falka\ndembigaas markii la galay.\nQod XII\nQofna si sharci darro ah looma faragelin karo arrimihiisa u gaarka ah, qoyskiisa,\ngurigiisa ama warqadihiisa; sidoo kale lama dhaawici karo sharaftiisa ama sumcaddiisa.\nQof kastaa wuxuu xaq u leeyahay inuu sharciga ka hoos galo fara gelintaas iyo",
            "Image": "579ca09e6ed32405ca394083ecce640b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "dhaawicidaas.\nQod XIII\nQof kastaa wuxuu xaq u leeyahay inuu si xornimaa ugu dhex socdo una dego gudaha dal\nkasta.\nQof kastaa wuxuu xaq u leeyahay inuu ka dhoofo dal kasta oo uu ku jiro kiisa, kuna soo\nlaabto.\nQod XIV\nQof kastaa wuxuu xaq u leeyahay inuu dal kale u raadsado kana helo magan gelyo\nsiyaasadeed isagoo ka baxsanayo cadaadis.\nXaqa kor ku xusan laguma doodi karo haddii cadaadisku yahay mid dhab ahaan ka dhashay\ndembi aan siyaaso la xiriirin ama falal ka soo horjeeda ulajeedooyinka iyo mabaadiida\nQaramada Midoobay.\nQod XV\nQof kastaa wuxuu xaq u leeyahay Jinsiyad.\nQofna si sharci darro ah loogama qaadi karo Jinsiyadiisa, loomana diidi karo xaqa ah\ninuu Jinsiyadiisa beddesho.\nQod XVI\nRagga iyo dumarka qaan gaarka ah, iyaga oo aan loo kala soocin xagga dhalashada,\nqowmiyada ama diinta, waxay xaq u leeyihiin inay guursadaan oo qoys abuuraan. Way u\nsiman yihiin xaqa ku saabsan guriga, muddada xiriirka guurka socdo iyo marka uu\nxiriirkaas dhammaanayo.\nGuur wuxuu dhici karaa oo keli ah marka la helo rabitaan buuxa oo xor ah ee labada\ndoonaysa inay is-guursadaan.\nQoysku waa unugga saldhigga u ah bulshada, wuxuuna xaq u leeyahay in Dawladda iyo\nmujtamacu bad baadiyaan.\nQod XVII\nQof kastaa wuxuu xaq u leeyahay inuu keli ahaan xoolo yeesho ama cid kale xoolo kula\nshirkoobo.\nQofka xoolahiisa si sharci darro ah loogama qaadi karo.\nQod XVIII\nQof kastaa wuxuu xaq u leeyahay inuu helo xorriyadda xagga fikradda, wacyiga iyo\ndiinta; wuxuu kale uu qofka xaq u leeyahay inuu beddelan karo diinta iyo wax alle wuxuu\naaminsanyahay. Waxa kale uu qofku xaq u leeyahay inuu, keli ahaan ama isaga oo dad kale\nwehliyaan, soo bandhigo meel fagaara ah ama meel gaar ah, diintiisa ama waxa uu\naaminsan yahay, kuna muujinayo xagga waxbarid, ku dhaqanka, caabudid iyo cibaadaysi.\nQod XIX\nQof kastaa wuxuu xaq u leeyahay inuu helo xornimo xagga ra'yiga iyo hadalka; wuxuu kale",
            "Image": "88e4a3433035569d992093b51b06c3a2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "xaq u leeyahay inaan lagu fara gelin ra'yigiisa iyo inuu raadsado, helo, dhiibo warar\niyo fikrado isaga oo isticmaalaya qalab kasta oo war baahin ah iyaga oo aan loo fiirin\nama xayirin wax soohdima ah.\nQod XX\nQof kastaa wuxuu xaq u leeyahay inuu helo xornimo uu uga qayb galo isu-tag iyo urur leh\nulajeeddo nabad-gelyo.\nQofna laguma khasbi karo inuu ka mid noqdo urur.\nQod XXI\nQof kastaa wuxuu xaq u leeyahay inuu ka qayb galo maamulka Dalkiisa si toos ah ama\nisagoo si xornimo ah u dooranaya cid wakiil ka ah.\nDadka oo dhami way u simanyihiin inay ka qayb galaan maamulka sare ee dalka ka jira.\nRabitaanka dadweynuhu waa saldhigga awoodda Dawladda; rabitaankaas waxaa lagu muujinyaa\ndooroshooyin run ah oo xilliyo joogta ah dhacaya, laga wada qayb-galaya, waxayna u\ndhacayaan si qarsoodi ah ama hab kale oo wax lagu doorto oo xor ah.\nQod XXII\nQof kastaa, maadaama uu xubin ka yahay bulshada, uu xaq u leeyahay inuu helo daryeel\ncaafimaad. Daryeelkaas oo qof waliba u fududaynaya xuquuq dhaqaale, mujtamac iyo mid\naqooneed ee lagama maarmaanka u ah qofka sharaftiisa, xornimadiisa iyo koritaanka\nqofnimadiisa. Taasoo ku imaanaysa dadaalka gudaha iyo iskaashiga caalamiga, isagoo laga\neegayo nidaamka iyo ilaha dhaqaale ee Dawlad kasta.\nQod XXIII\nQof kastaa wuxuu xaq u leeyahay inuu shaqo helo, inuu u madax bannaanaado doorashada\nshaqada uu qabanayo, in sharuuduhu shaqada ahaadaan kuwo caddaalad ku fadhiya, isagana\nu danaynaya iyo inaysan shaqo la'aan ku dhicin.\nQof kastaa, iyadoon dadka la kala soocin, wuxuu xaq u leeyahay inuu helo mushaar la mid\nah kan uu qaato qof kale oo ay isku shaqa qabtaan.\nQofka shaaqeeyaa wuxuu xaq u leeyahay inuu helo mushaar wax taro, kuna filan si uu ugu\nnoolaado isaga iyo qoyskiisuba. Loona kabo haddii loo baahdo daryeellada kale.\nQof kastaa wuxuu xaq u leeyahay inuu abuuro urur ama ku biiro kuwo jiray si uu u\nilaaliyo danihiisa.\nQod XXIV\nQof kasta wuxuu xaq u leeyahay nasasho oo ay ku jirto waqti kooban oo macquul ah oo\nlaga jaro saacadaha shaqada iyo xilliyo fasax oo uu mushaar u socdo.\nQod XXV\nQof kastaa wuxuu xaq u leeyahay inuu gaaro heer nololeed oo waxtar u ah caafimaadka iyo\nladnaanta naftiisa iyo qoyskiisa; ha ugu horeeyaan cuntada, dharka, hoyga, daryeel\ncaafimaad iyo wax alle wixii adeeg bulshadeed oo lagama maarmaan ah; wuxuu kale uu xaq\nu leeyahay inuu helo daryeel markii ay ku timaada shaqo la'aan, cudur, curyaanimo,\ngeeri, gabow ama dhibaatooyinka kale uusan la shaqaysan kari ka baxsan awoodiisa.",
            "Image": "a6b289d1260d883840b63f31dfa1027b"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Hooyada umusha iyo dhalaanku waxay xaq u leeyihiin xannaano iyo gacan siin gaar ah.\nCaruurta oo idil, ha ku dhashaan ama yaanay ku dhalan meher, waxay xaq u leeyihiin\nxannaana isku mid ah.\nQod XXVI\nQof kastaa wuxuu xaq u leeyahay inuu helo wax-barasho. Waxbarashadu waa lacag la'aan,\nugu yaraan heerka dugsiyada hoose iyo heerka aasaasiga ah. Waxbarashada dugsiyada hoose\nwaa khasab. Waxbarashada farsamo iyo midda xirfadeed waa inay noqdaan kuwo la helo;\ntacliinta sare sidoo kale waa inay u furnaataa dadka oo dhan, iyada oo la tix-gelinayo\nqof la arko mudnaantiisa.\nWaxbarashadu waa inay ahaato mid loola jeedo in lagu kobciyo shakhsiyadda qofka\nxoojinta dhowritaanka xuquuqda aadanaha iyo xorriyaadka asaasiga ah. Wax-barashadu waa\ninay ahaato mid wax ka tarta is-af-garadka isu-dulqaadka iyo saaxibtinimada ka dhexaysa\nqowmiyaadka ama dadka kala jinsiga iyo diinta ah, waana inay si adkayso hawlaha\nQaramada Midoobay ee la xiriira sugidda nabad-gelyada.\nWaalidka ayaa iska leh xaqa koobaad oo ah inay doortaan nooca waxbarashada la siinayo\ncaruurtooda.\nQod XXVII\nQof kastaa wuxuu xaq u leeyahay inuu si madax bannaan uga qayb qaato hiddaha nololeed\nee bulshada, inuu ka faa'idaysto farshaxanka, inuu ka qayb galo, horumarinta cilmiga\niyo ka faa'idaysigiisa.\nQof kastaa wuxuu xaq u leeyahay in la daafoco danihiisa maadiga iyo macnawiga ha ee ka\ndhasha waxa uu isagu curiyay xagga cilmi suugaanta iyo farshaxanka.\nQod XXVIII\nQof kastaa wuxuu xaq u leeyaday inuu helo nidaam bulsho iyo hab caalami ah oo xuquuqda\niyo xorriyaadka lagu tilmaamay Baaqan si buuxda loogu dhaqan gelin karo.\nQod XXIX\nQof kasta waxaa ka saaran bulshadiisa waajibaad; bulshadu waa meesha qura oo ay\nsuurtowdo in qofku shakhsiyadiisu si madax bannaan oo buuxda ay ugu kobocdo.\nMarka uu\nsharcigu\nxuquuqda\nguud iyo\nqofku gudanayo xuquuqdiisa iyo xorriyaadkiisa waxaa xiraya oo qura inta\nka reebay, iyadoo ula jeedadu tahay oo keliya aqoonsiga iyo dhowritaanka\niyo xorriyaadka dadka kale in la dhowro iyo sidoo kale anshaxa, nabad-gelyada\nwanaagga guud ee mujtamaca diimaqaraadiga ah.\nXuquuqda iyo xorriyaadka kor ku xusan looma isticmaali karo si ka soo horjeeda\nulajeedooyinka iyo mabaadiida Qaramada Midoobay.\nQod XXX\nBaaqan kuma jiraan wax loo fasiri karo in micnahoodu yahay in Dawlad, koox ama qof xaq\nu leeyahay inuu ku kaco fal ama falal loola jeedo in lagu burburiyo xuquuqda ama\nxorriyaadka lagu qoray Baaqan.",
            "Image": "87caabb210b150c00ef8626f626d5b8e"
        }
    }
}
