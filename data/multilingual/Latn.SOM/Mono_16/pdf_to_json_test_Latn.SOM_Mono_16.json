{
    "MetaData": {
        "Author": null,
        "Creation_Date": 1581470682,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ac1479740bf33b3c8806dec7ec8024af",
            "Index": 0,
            "Label": "1",
            "Size": [
                595.0,
                842.0
            ],
            "Text": "BAAQA CAALAMIGA EE XUQ WQDA AADANAHA\nHordhac\nIyadoo aqoonsiga sharafta uu ku dhashay iyo xuquuqda maguurtada ah ee ay\nu siman-yihiin dadweynaha adduunku uu yahay saldhigga xorriyada,\ncaddaaladda iyo nabadda dunida.\nIyadoo aqoonsi la'aanta iyo ku tumashada xuquuqda aadanuhu ay ka\ndhasheen falal waxashtinimo ah oo shucuurta aadanuhu ka danqato iyo\niyadoo gaaritaanka duni aadanaha ku nooli haystaan xornimo ay ku\ncabbiraan fikradahooda iyo waxay aaminsan yihiin iyo iyagoon qabin cabsi\niyo baahi, laguna dhawaaqay inay tahay ujeedada ugu weyn ee uu dadku\nleeyahay.\nIyadoo ay tahay lagama maarmaan in xuquuqda aadanuhu ay noqdaan kuwo\nsharcigu dhowro, si uusan qofku, ugu dambeynta, ugu baahan inuu xoog\nkaga soo horjeesto cadaadiska.\nIyadoo ay tahay lagama maarmaan in sare loo qaado horumarinta xiriirka\nsaaxiibtinimo ee ka dhexeeya Dowladaha.\nIyadoo dadyowga dunidu ay ku caddeeyeen mar kale Dastuurka Qaramada\nMidoobay sida ay u aaminsan yihiin sharafta iyo qiimaha qofka aadamiga\nah iyo sinnaata xuquuqda ragga iyo dumarka iyagoo goostay inay hore u\nmariyaan bulshada heerka, noloshoodane la wanaajiyo iyagoo ku nool\nxornimo ballaaran.\nIyadoo Dawladaha xubnaha ka ah Qaramada Midoobay ay dhexdooda iska\nballan qaadeen iyagoo la kaashanaya Hayadaha caalamiga ah sare u\nqaadidda dhowritaanka iyo xushmaynta xuquuda aadanaha iyo xorriyadda\naasaasiga ah.\nIyaadoo helitoanka aragti midaysan ee la xiriirta xuquuqdan iyo\nxorriyaadkan ay tahay arrin qiima weyn ku fadhisa si loo fuliyo ballan\nqaadkan.\nGolaha loo dhanyahay ee Qaramada Midoobay wuxuu soo saarayaa Baaqan oo\nsaldhig u ah dadyowga dunida ku nool dhammaantood sidii qof waliba ama\nxubin kasta oo ka mid ah bulshada, isagoo maskaxda ku haya Baaqan, ugu\ndadaali lahaa sare u qaadidda dhowritanka xuquuqdan iyo xorriyaadkan,\nisagoo u mareya waxbarasho iyo barbaarin, talaabooyin xiriir ah qaadaya\nxagga dibadda iyo gudahaba sidii loo xaqiijin lahaa in si dhab ah loo\naqoonsado ha ahaato dadweynaha ku dhex nool Dawladaha xubinta ka ah\nQaramada Midoobay ama dadyowga ku nool dhulalka xukonkooda hoos yimaado.\nQod I\nAadanaha dhammaantiis wuxuu dhashaa isagoo xor ah kana siman xagga\nsharafta iyo xuquuqada Waxaa Alle (Ilaah) siiyay aqoon iyo wacyi, waana\nin qof la arkaa qofka kale ula dhaqmaa si walaaltinimo ah.\nQod II\nQof kastaa wuxuu leeyahay xuquuqda lagu tilmaamay Baaqan iyada oo aan"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "8eb3434267ffe952bab4ce818cfb4226",
            "Index": 1,
            "Label": "2",
            "Size": [
                595.0,
                842.0
            ],
            "Text": "loo kale soocin xag qabiil, midabka, dheddig ama lab, afka, diinta,\nsiyaasadda ama fikrad kale, dhalasho ama meesha uu ka soo askumay,\nxoolaha, dhalasho ama xaalada kale. Waxaa kale oo aan lagu samayneyn\nkala soocid ku salaysan arrimaha siyaasadeed, xukun ama xaal caalami ee\nuu ku suganyahay, dhulka ama dalka uu qofka u dhashay, ha ahaado\ndalkaasi mid madax bannaan, mid weli dawlad kale maamusho (wisaaya) mid\naan haysan xukun hoosaad ama aan haysan gobanima buuxda.\nQod III\nQof kastaa wuxuu xaq u leeyahay nolol, xorriyo iyo nabad gelyo.\nQod IV\nMa jiro qof loo hoysan karo addoon, addoonsiga iyo ka ganacsiga addoonta\nway reebanyihiin cayn kasta ay ku yimaadaan.\nQod V\nMa jiro qof loo geysan karo silic dilyo ama ciqaab ka baxsan\naadaninimada.\nQod VI\nQof kastaa wuxuu xaq u laayahay in loo aqoonsado, meel kasta oo uu\nJoogo, qofnimadiisa.\nQod VII\nDadka oo dhammi way u simanyihiin sharciga waxayna xaq u leeyihiin,\niyaga oo aan la kala soocin, in sharcigu dhowro. Dadka oo dhammi waxay\nxaq u leeyihiin in si siman looga badbaadiyo wax alla wixii kala sooc-\nsooc ah oo ka soo horjeeda Baaqan ama dhiirigelni kara kala sooc-soocid.\nQod VIII\nQof kasta wuxuu xaq u leeyahay inuu helo Maxkamadaha ku hawsha leh ee\ndalkiisa cawin celin dhab ah marka lagu xad-gudbo xuquuqda asaasiga ah\noo uu dastuurka ama sharciga siiyay.\nQod IX\nQofna looma xiri karo, looma hayn karo, ama looma masaafurin karo si\nsharci darro ah.\nQod X\nQof Kastaa wuxuu xaq u leeyahay inuu helo sinnaan buuxda Maxkamad Caadil\nah horteed marka la gaynayo xuquuqdiisa iyo waajibaadkiisa iyo marka ay\ndhacdo in loo haysto dacwo ciqaab ah.\nQod XI\nQof kasta oo lagu soo oogay dacwo ciqaab ah wuxuu xaq u leeyahay in loo\nictiqaado inuu yahay dembi laawe ilaa laga caddeeyo inuu yahay dembiile\nsida uu qabo sharcigu, ayna ku dhawaaqdo Maxkamad dadka u furun oo\needeysanayaasha loo oggolaaday dammaanadaha lagama maarmaanka u ah"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "3faa8f4526ca0c7eb76d23ae965ec0cd",
            "Index": 2,
            "Label": "3",
            "Size": [
                595.0,
                842.0
            ],
            "Text": "difaacooda.\nQofna lama saari karo ciqaab ka dhalatay fal ama fal l'aan haddii\nfalkaasi ama fal la'aantaasi xagga sharciga Dalka ama kan Caalamiga ah,\naanay ahayn dembi waqtiga la galay. Sidoo kale dembilaha lama saari karo\nciqaab ka adag tii u degsanayd falka dembigaas markii la galay.\nQod XII\nQofna si sharci darro ah looma faragelin karo arrimihiisa u gaarka ah,\nqoyskiisa, gurigiisa ama warqadihiisa; sidoo kale lama dhaawici karo\nsharaftiisa ama sumcaddiisa. Qof kastaa wuxuu xaq u leeyahay inuu\nsharciga ka hoos galo fara gelintaas iyo dhaawicidaas.\nQod XIII\nQof kastaa wuxuu xaq u leeyahay inuu si xornimaa ugu dhex socdo una dego\ngudaha dal kasta.\nQof kastaa wuxuu xaq u leeyahay inuu ka dhoofo dal kasta oo uu ku jiro\nkiisa, kuna soo laabto.\nQod XIV\nQof kastaa wuxuu xaq u leeyahay inuu dal kale u raadsado kana helo magan\ngelyo siyaasadeed isagoo ka baxsanayo cadaadis.\nXaqa kor ku xusan laguma doodi karo haddii cadaadisku yahay mid dhab\nahaan ka dhashay dembi aan siyaaso la xiriirin ama falal ka soo horjeeda\nulajeedooyinka iyo mabaadiida Qaramada Midoobay.\nQod XV\nQof kastaa wuxuu xaq u leeyahay Jinsiyad.\nQofna si sharci darro ah loogama qaadi karo Jinsiyadiisa, loomana diidi\nkaro xaqa ah inuu Jinsiyadiisa beddesho.\nQod XVI\nRagga iyo dumarka qaan gaarka ah, iyaga oo aan loo kala soocin xagga\ndhalashada, qowmiyada ama diinta, waxay xaq u leeyihiin inay guursadaan\noo qoys abuuraan. Way u siman yihiin xaqa ku saabsan guriga, muddada\nxiriirka guurka socdo iyo marka uu xiriirkaas dhammaanayo.\nGuur wuxuu dhici karaa oo keli ah marka la helo rabitaan buuxa oo xor ah\nee labada doonaysa inay is-guursadaan.\nQoysku waa unugga saldhigga u ah bulshada, wuxuuna xaq u leeyahay in\nDawladda iyo mujtamacu bad baadiyaan.\nQod XVII\nQof kastaa wuxuu xaq u leeyahay inuu keli ahaan xoolo yeesho ama cid\nkale xoolo kula shirkoobo.\nQofka xoolahiisa si sharci darro ah loogama qaadi karo."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "484e8ed12d63c50a24cf8d099fcd13c8",
            "Index": 3,
            "Label": "4",
            "Size": [
                595.0,
                842.0
            ],
            "Text": "Qod XVIII\nQof kastaa wuxuu xaq u leeyahay inuu helo xorriyadda xagga fikradda,\nwacyiga iyo diinta; wuxuu kale uu qofka xaq u leeyahay inuu beddelan\nkaro diinta iyo wax alle wuxuu aaminsanyahay. Waxa kale uu qofku xaq u\nleeyahay inuu, keli ahaan ama isaga oo dad kale wehliyaan, soo bandhigo\nmeel fagaara ah ama meel gaar ah, diintiisa ama waxa uu aaminsan yahay,\nkuna muujinayo xagga waxbarid, ku dhaqanka, caabudid iyo cibaadaysi.\nQod XIX\nQof kastaa wuxuu xaq u leeyahay inuu helo xornimo xagga ra'yiga iyo\nhadalka; wuxuu kale xaq u leeyahay inaan lagu fara gelin ra'yigiisa iyo\ninuu raadsado, helo, dhiibo warar iyo fikrado isaga oo isticmaalaya\nqalab kasta oo war baahin ah iyaga oo aan loo fiirin ama xayirin wax\nsoohdima ah.\nQod XX\nQof kastaa wuxuu xaq u leeyahay inuu helo xornimo uu uga qayb galo isu-\ntag iyo urur leh ulajeeddo nabad-gelyo.\nQofna laguma khasbi karo inuu ka mid noqdo urur.\nQod XXI\nQof kastaa wuxuu xaq u leeyahay inuu ka qayb galo maamulka Dalkiisa si\ntoos ah ama isagoo si xornimo ah u dooranaya cid wakiil ka ah.\nDadka oo dhami way u simanyihiin inay ka qayb galaan maamulka sare ee\ndalka ka jira.\nRabitaanka dadweynuhu waa saldhigga awoodda Dawladda; rabitaankaas waxaa\nlagu muujinyaa dooroshooyin run ah oo xilliyo joogta ah dhacaya, laga\nwada qayb-galaya, waxayna u dhacayaan si qarsoodi ah ama hab kale oo wax\nlagu doorto oo xor ah.\nQod XXII\nQof kastaa, maadaama uu xubin ka yahay bulshada, uu xaq u leeyahay inuu\nhelo daryeel caafimaad. Daryeelkaas oo qof waliba u fududaynaya xuquuq\ndhaqaale, mujtamac iyo mid aqooneed ee lagama maarmaanka u ah qofka\nsharaftiisa, xornimadiisa iyo koritaanka qofnimadiisa. Taasoo ku\nimaanaysa dadaalka gudaha iyo iskaashiga caalamiga, isagoo laga eegayo\nnidaamka iyo ilaha dhaqaale ee Dawlad kasta.\nQod XXIII\nQof kastaa wuxuu xaq u leeyahay inuu shaqo helo, inuu u madax\nbannaanaado doorashada shaqada uu qabanayo, in sharuuduhu shaqada\nahaadaan kuwo caddaalad ku fadhiya, isagana u danaynaya iyo inaysan\nshaqo la'aan ku dhicin.\nQof kastaa, iyadoon dadka la kala soocin, wuxuu xaq u leeyahay inuu helo\nmushaar la mid ah kan uu qaato qof kale oo ay isku shaqa qabtaan."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e025dd62d21430c8f77a314cae38b9d8",
            "Index": 4,
            "Label": "5",
            "Size": [
                595.0,
                842.0
            ],
            "Text": "Qofka shaaqeeyaa wuxuu xaq u leeyahay inuu helo mushaar wax taro, kuna\nfilan si uu ugu noolaado isaga iyo qoyskiisuba. Loona kabo haddii loo\nbaahdo daryeellada kale.\nQof kastaa wuxuu xaq u leeyahay inuu abuuro urur ama ku biiro kuwo jiray\nsi uu u ilaaliyo danihiisa.\nQod XXIV\nQof kasta wuxuu xaq u leeyahay nasasho oo ay ku jirto waqti kooban oo\nmacquul ah oo laga jaro saacadaha shaqada iyo xilliyo fasax oo uu\nmushaar u socdo.\nQod XXV\nQof kastaa wuxuu xaq u leeyahay inuu gaaro heer nololeed oo waxtar u ah\ncaafimaadka iyo ladnaanta naftiisa iyo qoyskiisa; ha ugu horeeyaan\ncuntada, dharka, hoyga, daryeel caafimaad iyo wax alle wixii adeeg\nbulshadeed oo lagama maarmaan ah; wuxuu kale uu xaq u leeyahay inuu helo\ndaryeel markii ay ku timaada shaqo la'aan, cudur, curyaanimo, geeri,\ngabow ama dhibaatooyinka kale uusan la shaqaysan kari ka baxsan\nawoodiisa.\nHooyada umusha iyo dhalaanku waxay xaq u leeyihiin xannaano iyo gacan\nsiin gaar ah. Caruurta oo idil, ha ku dhashaan ama yaanay ku dhalan\nmeher, waxay xaq u leeyihiin xannaana isku mid ah.\nQod XXVI\nQof kastaa wuxuu xaq u leeyahay inuu helo wax-barasho. Waxbarashadu waa\nlacag la'aan, ugu yaraan heerka dugsiyada hoose iyo heerka aasaasiga ah.\nWaxbarashada dugsiyada hoose waa khasab. Waxbarashada farsamo iyo midda\nxirfadeed waa inay noqdaan kuwo la helo; tacliinta sare sidoo kale waa\ninay u furnaataa dadka oo dhan, iyada oo la tix-gelinayo qof la arko\nmudnaantiisa.\nWaxbarashadu waa inay ahaato mid loola jeedo in lagu kobciyo\nshakhsiyadda qofka xoojinta dhowritaanka xuquuqda aadanaha iyo\nxorriyaadka asaasiga ah. Wax-barashadu waa inay ahaato mid wax ka tarta\nis-af-garadka isu-dulqaadka iyo saaxibtinimada ka dhexaysa qowmiyaadka\nama dadka kala jinsiga iyo diinta ah, waana inay si adkayso hawlaha\nQaramada Midoobay ee la xiriira sugidda nabad-gelyada.\nWaalidka ayaa iska leh xaqa koobaad oo ah inay doortaan nooca\nwaxbarashada la siinayo caruurtooda.\nQod XXVII\nQof kastaa wuxuu xaq u leeyahay inuu si madax bannaan uga qayb qaato\nhiddaha nololeed ee bulshada, inuu ka faa'idaysto farshaxanka, inuu ka\nqayb galo, horumarinta cilmiga iyo ka faa'idaysigiisa.\nQof kastaa wuxuu xaq u leeyahay in la daafoco danihiisa maadiga iyo\nmacnawiga ha ee ka dhasha waxa uu isagu curiyay xagga cilmi suugaanta\niyo farshaxanka."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "00fde78e0338edf911b935ad4b369a13",
            "Index": 5,
            "Label": "6",
            "Size": [
                595.0,
                842.0
            ],
            "Text": "Qod XXVIII\nQof kastaa wuxuu xaq u leeyaday inuu helo nidaam bulsho iyo hab caalami\nah oo xuquuqda iyo xorriyaadka lagu tilmaamay Baaqan si buuxda loogu\ndhaqan gelin karo.\nQod XXIX\nQof kasta waxaa ka saaran bulshadiisa waajibaad; bulshadu waa meesha\nqura oo ay suurtowdo in qofku shakhsiyadiisu si madax bannaan oo buuxda\nay ugu kobocdo.\nMarka uu qofku gudanayo xuquuqdiisa iyo xorriyaadkiisa waxaa xiraya oo\nqura inta sharcigu ka reebay, iyadoo ula jeedadu tahay oo keliya\naqoonsiga iyo dhowritaanka xuquuqda iyo xorriyaadka dadka kale in la\ndhowro iyo sidoo kale anshaxa, nabad-gelyada guud iyo wanaagga guud ee\nmujtamaca diimaqaraadiga ah.\nXuquuqda iyo xorriyaadka kor ku xusan looma isticmaali karo si ka soo\nhorjeeda ulajeedooyinka iyo mabaadiida Qaramada Midoobay.\nQod XXX\nBaaqan kuma jiraan wax loo fasiri karo in micnahoodu yahay in Dawlad,\nkoox ama qof xaq u leeyahay inuu ku kaco fal ama falal loola jeedo in\nlagu burburiyo xuquuqda ama xorriyaadka lagu qoray Baaqan."
        }
    }
}
