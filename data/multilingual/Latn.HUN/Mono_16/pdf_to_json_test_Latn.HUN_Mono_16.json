{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468439,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Az Emberi Jogok Egyetemes Nyilatkozata\nBevezető\nTekintettel arra, hogy az emberiség családja minden egyes tagja\nméltóságának, valamint egyenlő és elidegeníthetetlen jogainak elismerése\nalkotja a szabadság, az igazság és a béke alapját a világon,\nTekintettel arra, hogy az emberi jogok el nem ismerése és semmibevevése\naz emberiség lelkiismeretét fellázító barbár cselekményekhez vezetett,\nés hogy az ember legfőbb vágya egy olyan világ eljövetele, amelyben az\nelnyomástól, valamint a nyomortól megszabadult emberi lények szava és\nmeggyőződése szabad lesz,\nTekintettel annak fontosságára, hogy az emberi jogokat a jog uralma\nvédelmezze, nehogy az ember végső szükségében a zsarnokság és az\nelnyomás elleni lázadásra kényszerüljön,\nTekintettel arra, hogy igen lényeges a nemzetek közötti baráti\nkapcsolatok kifejeződésének előmozdítása,\nTekintettel arra, hogy az Alapokmányban az Egyesült Nemzetek népei újból\nhitet tettek az alapvető emberi jogok, az emberi személyiség méltósága\nés értéke, a férfiak és nők egyenjogúsága mellett, valamint\nkinyilvánították azt az elhatározásukat, hogy elősegítik a szociális\nhaladást és nagyobb szabadság mellett jobb életfeltételeket valósítanak\nmeg,\nTekintettel arra, hogy a tagállamok kötelezték magukat arra, hogy az\nEgyesült Nemzetek Szervezetével együttműködve biztosítják az emberi\njogok és alapvető szabadságok általános és tényleges\ntiszteletbentartását,\nTekintettel arra, hogy a jogok és szabadságok mibenléte tekintetében\nközös felfogás kialakításának a legnagyobb jelentősége van az említett\nkötelezettség maradéktalan teljesítésének szempontjából\na közgyűlés kinyilvánítja az emberi jogok egyetemleges nyilatkozatát\nmint azt a közös eszményt, amelynek elérésére minden népnek és minden\nnemzetnek törekednie kell abból a célból, hogy minden személy és a\ntársadalom minden szerve, állandóan szem előtt tartva a jelen\nNyilatkozatot, oktatás és nevelés útján előmozdítsa e jogok és\nszabadságok tiszteletbentartásának kifejlesztését, valamint azoknak\nfokozatosan megvalósuló hazai és nemzetközi jogszabályok útján történő\náltalános és tényleges alkalmazását és elismerését mind a tagállamok\nnépei között, mind pedig a joghatóságuk alatt álló területek népei\nközött.\n1. cikk\nMinden. emberi lény szabadon születik és egyenlő méltósága és joga van.\nAz emberek, ésszel és lelkiismerettel bírván, egymással szemben testvéri\nszellemben kell hogy viseltessenek.",
            "Image": "c8e581b6bc423fd0db08838240b88df5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "2. cikk\nMindenki, bármely megkülönböztetésre, nevezetesen fajra, színre, nemre,\nnyelvre, vallásra, politikai vagy bármely más véleményre, nemzeti vagy\ntársadalmi eredetre, vagyonra, születésre, vagy bármely más körülményre\nvaló tekintet nélkül hivatkozhat a jelen Nyilatkozatban kinyilvánított\nösszes jogokra és szabadságokra.\nEzenfelül nem lehet semmiféle megkülönböztetést tenni annak az\nországnak, vagy területnek politikai, jogi vagy nemzetközi helyzete\nalapján sem, amelynek a személy állampolgára, aszerint, hogy az illető\nország vagy terület független, gyámság alatt áll, nem autonóm vagy\nszuverenitása bármely vonatkozásban korlátozott.\n3. cikk\nMinden személynek joga van az élethez, a szabadsághoz és a személyi\nbiztonsághoz.\n4. cikk\nSenkit sem lehet rabszolgaságban, vagy szolgaságban tartani, a\nrabszolgaság és a rabszolgakereskedés minden alakja tilos.\n5. cikk\nSenkit sem lehet kínvallatásnak, avagy kegyetlen, embertelen vagy\nlealacsonyító büntetésnek vagy bánásmódnak alávetni.\n6. cikk\nMindenkinek joga van ahhoz, hogy jogalanyiságát bárhol elismerjék.\n7. cikk\nA törvény előtt mindenki egyenlő és minden megkülönböztetés nélkül joga\nvan a tőrvény egyenlő védelméhez. Mindenkinek joga van egyenlő\nvédelemhez a jelen Nyilatkozatot sértő minden megkülönböztetéssel és\nminden ilyen megkülönböztetésre irányuló felbujtással szemben.\n8. cikk\nMinden személynek joga van az alkotmányban vagy a törvényben részére\nbiztosított alapvető jogokat sértő eljárások ellen a hazai bíróságokhoz\ntényleges jogorvoslatért folyamodni.\n9. cikk\nSenkit sem lehet önkényesen letartóztatni, őrizetbe venni vagy száműzni.\n10. cikk\nMinden személynek teljesen egyenlő joga van arra, hogy ügyét független\nés pártatlan bíróság méltányosan és nyilvánosan tárgyalja, s ez\nhatározzon egyrészt jogai és kőtelezettségei felől, másrészt minden\nellene emelt bűnügyi vád megalapozottsága felől.",
            "Image": "f2799c9df5175df14557b9cb7f8b11ca"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "11. cikk\nMinden büntetendő cselekménnyel vádolt személyt ártatlannak kell\nvélelmezni mindaddig, amíg bűnősségét nyilvánosan lefolytatott perben, a\nvédelméhez szükséges valamennyi biztosíték mellett, törvényesen\nmegállapítják.\nSenkit sem szabad elítélni oly cselekményért vagy mulasztásért, amely\nelkövetése pillanatában a hazai jog vagy a nemzetközi jog szerint nem\nvolt büntetendő cselekmény. Ugyancsak nem szabad súlyosabb büntetést\nkiszabni, mint amely a büntetendő cselekmény elkövetése pillanatában\nvolt alkalmazható.\n12. cikk\nSenkinek magánéletébe, családi ügyeibe, lakóhelye megválasztásába vagy\nlevelezésébe nem szabad önkényesen beavatkozni, sem pedig becsületében\nvagy jó hírnevében megsérteni. Minden személynek joga van az ilyen\nbeavatkozásokkal vagy sértésekkel szemben a törvény védelméhez.\n13. cikk\nAz államon belül minden személynek joga van szabadon mozogni és\nlakóhelyét szabadon megválasztani.\nMinden személynek joga van minden országot, ideértve saját hazáját is,\nelhagyni, valamint saját hazájába visszatérni.\n14. cikk\nMinden személynek joga van az üldözés elől más országban menedéket\nkeresni és a más ország nyújtotta menedéket élvezni.\nErre a jogra nem lehet hivatkozni közönséges bűncselekmény miatti.\nkellőképpen megalapozott üldözés, sem pedig az Egyesült Nemzetek\ncéljaival és elveivel ellentétes tevékenység esetében.\n15. cikk\nMinden személynek joga van valamely állampolgársághoz.\nSenkit sem lehet sem állampolgárságától, sem állampolgársága\nmegváltoztatásának jogától önkényesen megfosztani.\n16. cikk\nMind a férfinak, mind a nőnek a házasságra érett kor elérésétől kezdve\njoga van fajon, nemzetiségen vagy valláson alapuló korlátozás nélkül\nházasságot kötni és családot alapítani. A házasság tekintetében a\nférfinak és a nőnek mind a házasság tartama alatt, mind a házasság\nfelbontása tekintetében egyenlő jogai vannak.\nHázasságot csak a jövendő házastársak szabad és teljes beleegyezésével\nlehet kötni.\nA család a társadalom természetes és alapvető alkotó eleme és joga van a\ntársadalom, valamint az állam védelmére.",
            "Image": "933dc3bc9faff0b3e6f7817133d88287"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "17. cikk\nMinden személynek, mind egyénileg, mind másokkal együttesen joga van a\ntulajdonhoz.\nSenkit sem lehet tulajdonától önkényesen megfosztani.\n18. cikk\nMinden személynek joga van a gondolat, a lelkiismeret és a vallás\nszabadságához, ez a jog magában foglalja a vallás és a meggyőződés\nmegváltoztatásának szabadságát, valamint a vallásnak vagy a\nmeggyőződésnek mind egyénileg, mind együttesen, mind a nyilvánosság\nelőtt, mind a magánéletben oktatás, gyakorlás és szertartások végzése\nútján való kifejezésre juttatásának jogát.\n19. cikk\nMinden személynek joga van a vélemény és a kifejezés szabadságához,\namely magában foglalja azt a jogot, hogy véleménye miatt ne szenvedjen\nzaklatást és hogy határokra való tekintet nélkül kutathasson, átvihessen\nés terjeszthessen híreket és eszméket bármilyen kifejezési módon.\n20. cikk\nMinden személynek joga van békés célú gyülekezési és egyesülési\nszabadsághoz.\nSenkit sem lehet valamely egyesületbe való belépésre kőtelezni.\n21. cikk\nMinden személynek joga van a hazája közügyeinek igazgatásában akár\nközvetlenül, akár szabadon választott képviselői útján való\nrészvételhez.\nMinden személynek egyenlő feltételek mellett joga van saját hazájában\nközszolgálati állásokra való alkalmazásához.\nA közhatalom tekintélyének alapja a nép akarata; ez az akarat egyenlő\nszavazati jog és titkos szavazás vagy a szavazás szabadságát ezzel\negyenértékűen biztosító eljárás alapján időszakonként tartandó\ntisztességes választáson kell hogy kifejezésre jusson.\n22. cikk\nMinden személynek mint a társadalom tagjának joga van a szociális\nbiztonsághoz; minden személynek ugyancsak igénye van arra, hogy -az\nállamok erőfeszítései és a nemzetközi együttműködés eredményeképpen és\nszámot vetve az egyes országok szervezetével és gazdasági\nerőforrásaival- a méltóságához és személyiségének szabadon való\nkifejlődéséhez szükséges gazdasági, szociális és kulturális jogait\nkielégíthesse.\n23. cikk\nMinden személynek joga van a munkához, a munka szabad megválasztásához,",
            "Image": "6f17aa67f2902c9d8e2ef4868d1e6d34"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "a méltányos és kielégítő munkafeltételekhez és a munkanélküliség elleni\nvédelemhez.\nAz egyenlő munkáért mindenkinek, bármilyen megkülönböztetés nélkül\negyenlő bérhez van joga.\nMindenkinek, aki dolgozik, olyan méltányos és kielégítő fizetéshez van\njoga, amely számára és családja számára az emberi méltóságnak megfelelő\nlétet biztosít és amelyet megfelelő esetben a szociális védelem összes\negyéb eszközei egészítenek ki.\nMinden személynek joga van a pihenéshez, a szabad időhöz, nevezetesen a\nmunka időtartamának ésszerű korlátozásához, valamint az időszakonkénti\nfizetett szabadsághoz.\n24. cikk\nMinden személynek joga van a pihenésre és szabadidőre, beleértve a\nmunkaidő ésszerű korlátozását és az időszakos fizetett szabadságot.\n25. cikk\nMinden személynek joga van saját maga és családja egészségének és\njólétének biztosítására alkalmas életszínvonalhoz, nevezetesen\nélelemhez, ruházathoz, lakáshoz, orvosi gondozáshoz, valamint a\nszükséges szociális szolgáltatásokhoz, joga van a munkanélküliség,\nbetegség, rokkantság, özvegység, öregség esetére szóló, valamint\nmindazon más esetekre szóló biztosításhoz, amikor létfenntartási\neszközeit akaratától független körülmények miatt elveszíti.\nAz anyaság és a gyermekkor különleges segítséghez és támogatáshoz adnak\njogot. Minden gyermek, akár házasságból, akár házasságon kívül\nszületett, ugyanabban a szociális védelemben részesül.\n26. cikk\nMinden személynek joga van a neveléshez. A nevelésnek, legalábbis az\nelemi és alapvető oktatást illetően, ingyenesnek kell lennie. Az elemi\noktatás kötelező. A technikai és szakoktatást általánossá kell tenni; a\nfelsőbb tanulmányokra való felvételnek mindenki előtt -érdeméhez képest-\negyenlő feltételek mellett nyitva kell állnia.\nA nevelésnek az emberi személyiség teljes kibontakoztatására, valamint\naz emberi jogok és alapvető szabadságok tiszteletbentartásának\nmegerősítésére kell irányulnia. A nevelésnek elő kell segítenie a\nnemzetek, valamint az összes faji és vallási csoportok közötti\nmegértést, türelmet és barátságot, valamint az Egyesült Nemzetek által a\nbéke fenntartásának érdekében kifejtett tevékenység kifejlődését.\nA szülőket elsőbbségi jog illeti meg a gyermekeiknek adandó nevelés\nmegválasztásában.\n27. cikk\nMinden személynek joga van a közösség kulturális életében való szabad\nrészvételhez, a művészetek élvezéséhez, valamint a tudomány haladásában",
            "Image": "f040faa9715c37507fb5ffa66dc47b1f"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "és az abból származó jótéteményekben való részvételhez.\nMindenkinek joga van minden általa alkotott tudományos, irodalmi és\nművészeti termékkel kapcsolatos erkölcsi és anyagi érdekeinek\nvédelméhez.\n28. cikk\nMinden személynek joga van ahhoz, hogy mind a társadalmi, mind a\nnemzetközi viszonyok tekintetében olyan rendszer uralkodjék, amelyben a\njelen Nyilatkozatban kinyilvánított jogok és szabadságok teljes\nhatállyal érvényesülhessenek.\n29. cikk\nA személynek kőtelességei vannak a közösséggel szemben, amelynek\nkeretében egyedül lehetséges a személyiség szabad és teljes kifejlődése.\nJogainak gyakorlása és szabadságainak élvezete tekintetében senki sincs\nalávetve más korlátozásnak, mint amelyet a tőrvény kizárólag mások jogai\nés szabadságai elismerésének és tiszteletbentartásának biztosítása\nérdekében, valamint a demokratikus társadalom erkölcse, közrendje és\náltalános jóléte jogos követelményeinek kielégítése érdekében\nmegállapít.\nEzeket a jogokat és szabadságokat semmi esetre sem lehet az Egyesült\nNemzetek céljaival és elveivel ellentétesen gyakorolni.\n30. cikk\nA jelen Nyilatkozat egyetlen rendelkezése sem értelmezhető úgy, hogy az\nvalamely állam, valamely csoport, vagy valamely egyén részére bármilyen\njogot adna arra, hogy az itt kinyilvánított jogok és szabadságok\nmegsemmisítésére irányuló tevékenységet fejtsen ki, vagy ilyen\ncselekményt elkövessen.",
            "Image": "32c205ad20d8f85ad9bc64c85cd5f295"
        }
    }
}
