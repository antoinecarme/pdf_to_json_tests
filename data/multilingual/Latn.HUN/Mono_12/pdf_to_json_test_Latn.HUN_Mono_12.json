{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468422,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Az Emberi Jogok Egyetemes Nyilatkozata\nBevezető\nTekintettel arra, hogy az emberiség családja minden egyes tagja méltóságának, valamint egyenlő\nés elidegeníthetetlen jogainak elismerése alkotja a szabadság, az igazság és a béke alapját a\nvilágon,\nTekintettel arra, hogy az emberi jogok el nem ismerése és semmibevevése az emberiség\nlelkiismeretét fellázító barbár cselekményekhez vezetett, és hogy az ember legfőbb vágya egy\nolyan világ eljövetele, amelyben az elnyomástól, valamint a nyomortól megszabadult emberi\nlények szava és meggyőződése szabad lesz,\nTekintettel annak fontosságára, hogy az emberi jogokat a jog uralma védelmezze, nehogy az ember\nvégső szükségében a zsarnokság és az elnyomás elleni lázadásra kényszerüljön,\nTekintettel arra, hogy igen lényeges a nemzetek közötti baráti kapcsolatok kifejeződésének\nelőmozdítása,\nTekintettel arra, hogy az Alapokmányban az Egyesült Nemzetek népei újból hitet tettek az\nalapvető emberi jogok, az emberi személyiség méltósága és értéke, a férfiak és nők\negyenjogúsága mellett, valamint kinyilvánították azt az elhatározásukat, hogy elősegítik a\nszociális haladást és nagyobb szabadság mellett jobb életfeltételeket valósítanak meg,\nTekintettel arra, hogy a tagállamok kötelezték magukat arra, hogy az Egyesült Nemzetek\nSzervezetével együttműködve biztosítják az emberi jogok és alapvető szabadságok általános és\ntényleges tiszteletbentartását,\nTekintettel arra, hogy a jogok és szabadságok mibenléte tekintetében közös felfogás\nkialakításának a legnagyobb jelentősége van az említett kötelezettség maradéktalan\nteljesítésének szempontjából\na közgyűlés kinyilvánítja az emberi jogok egyetemleges nyilatkozatát\nmint azt a közös eszményt, amelynek elérésére minden népnek és minden nemzetnek törekednie kell\nabból a célból, hogy minden személy és a társadalom minden szerve, állandóan szem előtt tartva\na jelen Nyilatkozatot, oktatás és nevelés útján előmozdítsa e jogok és szabadságok\ntiszteletbentartásának kifejlesztését, valamint azoknak fokozatosan megvalósuló hazai és\nnemzetközi jogszabályok útján történő általános és tényleges alkalmazását és elismerését mind a\ntagállamok népei között, mind pedig a joghatóságuk alatt álló területek népei között.\n1. cikk\nMinden. emberi lény szabadon születik és egyenlő méltósága és joga van. Az emberek, ésszel és\nlelkiismerettel bírván, egymással szemben testvéri szellemben kell hogy viseltessenek.\n2. cikk\nMindenki, bármely megkülönböztetésre, nevezetesen fajra, színre, nemre, nyelvre, vallásra,\npolitikai vagy bármely más véleményre, nemzeti vagy társadalmi eredetre, vagyonra, születésre,\nvagy bármely más körülményre való tekintet nélkül hivatkozhat a jelen Nyilatkozatban\nkinyilvánított összes jogokra és szabadságokra.\nEzenfelül nem lehet semmiféle megkülönböztetést tenni annak az országnak, vagy területnek\npolitikai, jogi vagy nemzetközi helyzete alapján sem, amelynek a személy állampolgára,\naszerint, hogy az illető ország vagy terület független, gyámság alatt áll, nem autonóm vagy\nszuverenitása bármely vonatkozásban korlátozott.\n3. cikk\nMinden személynek joga van az élethez, a szabadsághoz és a személyi biztonsághoz.\n4. cikk\nSenkit sem lehet rabszolgaságban, vagy szolgaságban tartani, a rabszolgaság és a\nrabszolgakereskedés minden alakja tilos.\n5. cikk\nSenkit sem lehet kínvallatásnak, avagy kegyetlen, embertelen vagy lealacsonyító büntetésnek\nvagy bánásmódnak alávetni.\n6. cikk",
            "Image": "d6f4bd1c851cc9897f9a3ea676b36b37"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mindenkinek joga van ahhoz, hogy jogalanyiságát bárhol elismerjék.\n7. cikk\nA törvény előtt mindenki egyenlő és minden megkülönböztetés nélkül joga van a tőrvény egyenlő\nvédelméhez. Mindenkinek joga van egyenlő védelemhez a jelen Nyilatkozatot sértő minden\nmegkülönböztetéssel és minden ilyen megkülönböztetésre irányuló felbujtással szemben.\n8. cikk\nMinden személynek joga van az alkotmányban vagy a törvényben részére biztosított alapvető\njogokat sértő eljárások ellen a hazai bíróságokhoz tényleges jogorvoslatért folyamodni.\n9. cikk\nSenkit sem lehet önkényesen letartóztatni, őrizetbe venni vagy száműzni.\n10. cikk\nMinden személynek teljesen egyenlő joga van arra, hogy ügyét független és pártatlan bíróság\nméltányosan és nyilvánosan tárgyalja, s ez határozzon egyrészt jogai és kőtelezettségei felől,\nmásrészt minden ellene emelt bűnügyi vád megalapozottsága felől.\n11. cikk\nMinden büntetendő cselekménnyel vádolt személyt ártatlannak kell vélelmezni mindaddig, amíg\nbűnősségét nyilvánosan lefolytatott perben, a védelméhez szükséges valamennyi biztosíték\nmellett, törvényesen megállapítják.\nSenkit sem szabad elítélni oly cselekményért vagy mulasztásért, amely elkövetése pillanatában a\nhazai jog vagy a nemzetközi jog szerint nem volt büntetendő cselekmény. Ugyancsak nem szabad\nsúlyosabb büntetést kiszabni, mint amely a büntetendő cselekmény elkövetése pillanatában volt\nalkalmazható.\n12. cikk\nSenkinek magánéletébe, családi ügyeibe, lakóhelye megválasztásába vagy levelezésébe nem szabad\nönkényesen beavatkozni, sem pedig becsületében vagy jó hírnevében megsérteni. Minden személynek\njoga van az ilyen beavatkozásokkal vagy sértésekkel szemben a törvény védelméhez.\n13. cikk\nAz államon belül minden személynek joga van szabadon mozogni és lakóhelyét szabadon\nmegválasztani.\nMinden személynek joga van minden országot, ideértve saját hazáját is, elhagyni, valamint saját\nhazájába visszatérni.\n14. cikk\nMinden személynek joga van az üldözés elől más országban menedéket keresni és a más ország\nnyújtotta menedéket élvezni.\nErre a jogra nem lehet hivatkozni közönséges bűncselekmény miatti. kellőképpen megalapozott\nüldözés, sem pedig az Egyesült Nemzetek céljaival és elveivel ellentétes tevékenység esetében.\n15. cikk\nMinden személynek joga van valamely állampolgársághoz.\nSenkit sem lehet sem állampolgárságától, sem állampolgársága megváltoztatásának jogától\nönkényesen megfosztani.\n16. cikk\nMind a férfinak, mind a nőnek a házasságra érett kor elérésétől kezdve joga van fajon,\nnemzetiségen vagy valláson alapuló korlátozás nélkül házasságot kötni és családot alapítani. A\nházasság tekintetében a férfinak és a nőnek mind a házasság tartama alatt, mind a házasság\nfelbontása tekintetében egyenlő jogai vannak.\nHázasságot csak a jövendő házastársak szabad és teljes beleegyezésével lehet kötni.\nA család a társadalom természetes és alapvető alkotó eleme és joga van a társadalom, valamint\naz állam védelmére.\n17. cikk",
            "Image": "909b00d1596e58dcab7c4df6fc9847d5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Minden személynek, mind egyénileg, mind másokkal együttesen joga van a tulajdonhoz.\nSenkit sem lehet tulajdonától önkényesen megfosztani.\n18. cikk\nMinden személynek joga van a gondolat, a lelkiismeret és a vallás szabadságához, ez a jog\nmagában foglalja a vallás és a meggyőződés megváltoztatásának szabadságát, valamint a vallásnak\nvagy a meggyőződésnek mind egyénileg, mind együttesen, mind a nyilvánosság előtt, mind a\nmagánéletben oktatás, gyakorlás és szertartások végzése útján való kifejezésre juttatásának\njogát.\n19. cikk\nMinden személynek joga van a vélemény és a kifejezés szabadságához, amely magában foglalja azt\na jogot, hogy véleménye miatt ne szenvedjen zaklatást és hogy határokra való tekintet nélkül\nkutathasson, átvihessen és terjeszthessen híreket és eszméket bármilyen kifejezési módon.\n20. cikk\nMinden személynek joga van békés célú gyülekezési és egyesülési szabadsághoz.\nSenkit sem lehet valamely egyesületbe való belépésre kőtelezni.\n21. cikk\nMinden személynek joga van a hazája közügyeinek igazgatásában akár közvetlenül, akár szabadon\nválasztott képviselői útján való részvételhez.\nMinden személynek egyenlő feltételek mellett joga van saját hazájában közszolgálati állásokra\nvaló alkalmazásához.\nA közhatalom tekintélyének alapja a nép akarata; ez az akarat egyenlő szavazati jog és titkos\nszavazás vagy a szavazás szabadságát ezzel egyenértékűen biztosító eljárás alapján\nidőszakonként tartandó tisztességes választáson kell hogy kifejezésre jusson.\n22. cikk\nMinden személynek mint a társadalom tagjának joga van a szociális biztonsághoz; minden\nszemélynek ugyancsak igénye van arra, hogy -az államok erőfeszítései és a nemzetközi\negyüttműködés eredményeképpen és számot vetve az egyes országok szervezetével és gazdasági\nerőforrásaival- a méltóságához és személyiségének szabadon való kifejlődéséhez szükséges\ngazdasági, szociális és kulturális jogait kielégíthesse.\n23. cikk\nMinden személynek joga van a munkához, a munka szabad megválasztásához, a méltányos és\nkielégítő munkafeltételekhez és a munkanélküliség elleni védelemhez.\nAz egyenlő munkáért mindenkinek, bármilyen megkülönböztetés nélkül egyenlő bérhez van joga.\nMindenkinek, aki dolgozik, olyan méltányos és kielégítő fizetéshez van joga, amely számára és\ncsaládja számára az emberi méltóságnak megfelelő létet biztosít és amelyet megfelelő esetben a\nszociális védelem összes egyéb eszközei egészítenek ki.\nMinden személynek joga van a pihenéshez, a szabad időhöz, nevezetesen a munka időtartamának\nésszerű korlátozásához, valamint az időszakonkénti fizetett szabadsághoz.\n24. cikk\nMinden személynek joga van a pihenésre és szabadidőre, beleértve a munkaidő ésszerű\nkorlátozását és az időszakos fizetett szabadságot.\n25. cikk\nMinden személynek joga van saját maga és családja egészségének és jólétének biztosítására\nalkalmas életszínvonalhoz, nevezetesen élelemhez, ruházathoz, lakáshoz, orvosi gondozáshoz,\nvalamint a szükséges szociális szolgáltatásokhoz, joga van a munkanélküliség, betegség,\nrokkantság, özvegység, öregség esetére szóló, valamint mindazon más esetekre szóló\nbiztosításhoz, amikor létfenntartási eszközeit akaratától független körülmények miatt\nelveszíti.\nAz anyaság és a gyermekkor különleges segítséghez és támogatáshoz adnak jogot. Minden gyermek,\nakár házasságból, akár házasságon kívül született, ugyanabban a szociális védelemben részesül.",
            "Image": "0f5373afecb382fc77a93171feee96cb"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "26. cikk\nMinden személynek joga van a neveléshez. A nevelésnek, legalábbis az elemi és alapvető oktatást\nilletően, ingyenesnek kell lennie. Az elemi oktatás kötelező. A technikai és szakoktatást\náltalánossá kell tenni; a felsőbb tanulmányokra való felvételnek mindenki előtt -érdeméhez\nképest- egyenlő feltételek mellett nyitva kell állnia.\nA nevelésnek az emberi személyiség teljes kibontakoztatására, valamint az emberi jogok és\nalapvető szabadságok tiszteletbentartásának megerősítésére kell irányulnia. A nevelésnek elő\nkell segítenie a nemzetek, valamint az összes faji és vallási csoportok közötti megértést,\ntürelmet és barátságot, valamint az Egyesült Nemzetek által a béke fenntartásának érdekében\nkifejtett tevékenység kifejlődését.\nA szülőket elsőbbségi jog illeti meg a gyermekeiknek adandó nevelés megválasztásában.\n27. cikk\nMinden személynek joga van a közösség kulturális életében való szabad részvételhez, a\nművészetek élvezéséhez, valamint a tudomány haladásában és az abból származó jótéteményekben\nvaló részvételhez.\nMindenkinek joga van minden általa alkotott tudományos, irodalmi és művészeti termékkel\nkapcsolatos erkölcsi és anyagi érdekeinek védelméhez.\n28. cikk\nMinden személynek joga van ahhoz, hogy mind a társadalmi, mind a nemzetközi viszonyok\ntekintetében olyan rendszer uralkodjék, amelyben a jelen Nyilatkozatban kinyilvánított jogok és\nszabadságok teljes hatállyal érvényesülhessenek.\n29. cikk\nA személynek kőtelességei vannak a közösséggel szemben, amelynek keretében egyedül lehetséges a\nszemélyiség szabad és teljes kifejlődése.\nJogainak gyakorlása és szabadságainak élvezete tekintetében senki sincs alávetve más\nkorlátozásnak, mint amelyet a tőrvény kizárólag mások jogai és szabadságai elismerésének és\ntiszteletbentartásának biztosítása érdekében, valamint a demokratikus társadalom erkölcse,\nközrendje és általános jóléte jogos követelményeinek kielégítése érdekében megállapít.\nEzeket a jogokat és szabadságokat semmi esetre sem lehet az Egyesült Nemzetek céljaival és\nelveivel ellentétesen gyakorolni.\n30. cikk\nA jelen Nyilatkozat egyetlen rendelkezése sem értelmezhető úgy, hogy az valamely állam,\nvalamely csoport, vagy valamely egyén részére bármilyen jogot adna arra, hogy az itt\nkinyilvánított jogok és szabadságok megsemmisítésére irányuló tevékenységet fejtsen ki, vagy\nilyen cselekményt elkövessen.",
            "Image": "0b206dfefb5eaeb663f2773cfeb9cb77"
        }
    }
}
