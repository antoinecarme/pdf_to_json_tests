{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468493,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Az Emberi Jogok Egyetemes Nyilatkozata\nBevezet\u0151\nTekintettel arra, hogy az emberis\u00e9g csal\u00e1dja minden egyes tagja m\u00e9lt\u00f3s\u00e1g\u00e1nak,\nvalamint egyenl\u0151 \u00e9s elidegen\u00edthetetlen jogainak elismer\u00e9se alkotja a szabads\u00e1g, az\nigazs\u00e1g \u00e9s a b\u00e9ke alapj\u00e1t a vil\u00e1gon,\nTekintettel arra, hogy az emberi jogok el nem ismer\u00e9se \u00e9s semmibevev\u00e9se az\nemberis\u00e9g lelkiismeret\u00e9t fell\u00e1z\u00edt\u00f3 barb\u00e1r cselekm\u00e9nyekhez vezetett, \u00e9s hogy az\nember legf\u0151bb v\u00e1gya egy olyan vil\u00e1g elj\u00f6vetele, amelyben az elnyom\u00e1st\u00f3l, valamint a\nnyomort\u00f3l megszabadult emberi l\u00e9nyek szava \u00e9s meggy\u0151z\u0151d\u00e9se szabad lesz,\nTekintettel annak fontoss\u00e1g\u00e1ra, hogy az emberi jogokat a jog uralma v\u00e9delmezze,\nnehogy az ember v\u00e9gs\u0151 sz\u00fcks\u00e9g\u00e9ben a zsarnoks\u00e1g \u00e9s az elnyom\u00e1s elleni l\u00e1zad\u00e1sra\nk\u00e9nyszer\u00fclj\u00f6n,\nTekintettel arra, hogy igen l\u00e9nyeges a nemzetek k\u00f6z\u00f6tti bar\u00e1ti kapcsolatok\nkifejez\u0151d\u00e9s\u00e9nek el\u0151mozd\u00edt\u00e1sa,\nTekintettel arra, hogy az Alapokm\u00e1nyban az Egyes\u00fclt Nemzetek n\u00e9pei \u00fajb\u00f3l hitet\ntettek az alapvet\u0151 emberi jogok, az emberi szem\u00e9lyis\u00e9g m\u00e9lt\u00f3s\u00e1ga \u00e9s \u00e9rt\u00e9ke, a f\u00e9rfiak\n\u00e9s n\u0151k egyenjog\u00fas\u00e1ga mellett, valamint kinyilv\u00e1n\u00edtott\u00e1k azt az elhat\u00e1roz\u00e1sukat, hogy\nel\u0151seg\u00edtik a szoci\u00e1lis halad\u00e1st \u00e9s nagyobb szabads\u00e1g mellett jobb \u00e9letfelt\u00e9teleket\nval\u00f3s\u00edtanak meg,\nTekintettel arra, hogy a tag\u00e1llamok k\u00f6telezt\u00e9k magukat arra, hogy az Egyes\u00fclt\nNemzetek Szervezet\u00e9vel egy\u00fcttm\u0171k\u00f6dve biztos\u00edtj\u00e1k az emberi jogok \u00e9s alapvet\u0151\nszabads\u00e1gok \u00e1ltal\u00e1nos \u00e9s t\u00e9nyleges tiszteletbentart\u00e1s\u00e1t,\nTekintettel arra, hogy a jogok \u00e9s szabads\u00e1gok mibenl\u00e9te tekintet\u00e9ben k\u00f6z\u00f6s felfog\u00e1s\nkialak\u00edt\u00e1s\u00e1nak a legnagyobb jelent\u0151s\u00e9ge van az eml\u00edtett k\u00f6telezetts\u00e9g marad\u00e9ktalan\nteljes\u00edt\u00e9s\u00e9nek szempontj\u00e1b\u00f3l\na k\u00f6zgy\u0171l\u00e9s kinyilv\u00e1n\u00edtja az emberi jogok egyetemleges nyilatkozat\u00e1t\nmint azt a k\u00f6z\u00f6s eszm\u00e9nyt, amelynek el\u00e9r\u00e9s\u00e9re minden n\u00e9pnek \u00e9s minden nemzetnek\nt\u00f6rekednie kell abb\u00f3l a c\u00e9lb\u00f3l, hogy minden szem\u00e9ly \u00e9s a t\u00e1rsadalom minden szerve,\n\u00e1lland\u00f3an szem el\u0151tt tartva a jelen Nyilatkozatot, oktat\u00e1s \u00e9s nevel\u00e9s \u00fatj\u00e1n\nel\u0151mozd\u00edtsa e jogok \u00e9s szabads\u00e1gok tiszteletbentart\u00e1s\u00e1nak kifejleszt\u00e9s\u00e9t, valamint\nazoknak fokozatosan megval\u00f3sul\u00f3 hazai \u00e9s nemzetk\u00f6zi jogszab\u00e1lyok \u00fatj\u00e1n t\u00f6rt\u00e9n\u0151\n\u00e1ltal\u00e1nos \u00e9s t\u00e9nyleges alkalmaz\u00e1s\u00e1t \u00e9s elismer\u00e9s\u00e9t mind a tag\u00e1llamok n\u00e9pei k\u00f6z\u00f6tt,\nmind pedig a joghat\u00f3s\u00e1guk alatt \u00e1ll\u00f3 ter\u00fcletek n\u00e9pei k\u00f6z\u00f6tt.\n1. cikk\nMinden. emberi l\u00e9ny szabadon sz\u00fcletik \u00e9s egyenl\u0151 m\u00e9lt\u00f3s\u00e1ga \u00e9s joga van. Az\nemberek, \u00e9sszel \u00e9s lelkiismerettel b\u00edrv\u00e1n, egym\u00e1ssal szemben testv\u00e9ri szellemben\nkell hogy viseltessenek.\n2. cikk\nMindenki, b\u00e1rmely megk\u00fcl\u00f6nb\u00f6ztet\u00e9sre, nevezetesen fajra, sz\u00ednre, nemre, nyelvre,\nvall\u00e1sra, politikai vagy b\u00e1rmely m\u00e1s v\u00e9lem\u00e9nyre, nemzeti vagy t\u00e1rsadalmi eredetre,\nvagyonra, sz\u00fclet\u00e9sre, vagy b\u00e1rmely m\u00e1s k\u00f6r\u00fclm\u00e9nyre val\u00f3 tekintet n\u00e9lk\u00fcl hivatkozhat",
            "Image": "71b7cfa534c42a534fe4cc0011803a30"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "a jelen Nyilatkozatban kinyilv\u00e1n\u00edtott \u00f6sszes jogokra \u00e9s szabads\u00e1gokra.\nEzenfel\u00fcl nem lehet semmif\u00e9le megk\u00fcl\u00f6nb\u00f6ztet\u00e9st tenni annak az orsz\u00e1gnak, vagy\nter\u00fcletnek politikai, jogi vagy nemzetk\u00f6zi helyzete alapj\u00e1n sem, amelynek a szem\u00e9ly\n\u00e1llampolg\u00e1ra, aszerint, hogy az illet\u0151 orsz\u00e1g vagy ter\u00fclet f\u00fcggetlen, gy\u00e1ms\u00e1g alatt \u00e1ll,\nnem auton\u00f3m vagy szuverenit\u00e1sa b\u00e1rmely vonatkoz\u00e1sban korl\u00e1tozott.\n3. cikk\nMinden szem\u00e9lynek joga van az \u00e9lethez, a szabads\u00e1ghoz \u00e9s a szem\u00e9lyi biztons\u00e1ghoz.\n4. cikk\nSenkit sem lehet rabszolgas\u00e1gban, vagy szolgas\u00e1gban tartani, a rabszolgas\u00e1g \u00e9s a\nrabszolgakeresked\u00e9s minden alakja tilos.\n5. cikk\nSenkit sem lehet k\u00ednvallat\u00e1snak, avagy kegyetlen, embertelen vagy lealacsony\u00edt\u00f3\nb\u00fcntet\u00e9snek vagy b\u00e1n\u00e1sm\u00f3dnak al\u00e1vetni.\n6. cikk\nMindenkinek joga van ahhoz, hogy jogalanyis\u00e1g\u00e1t b\u00e1rhol elismerj\u00e9k.\n7. cikk\nA t\u00f6rv\u00e9ny el\u0151tt mindenki egyenl\u0151 \u00e9s minden megk\u00fcl\u00f6nb\u00f6ztet\u00e9s n\u00e9lk\u00fcl joga van a\nt\u0151rv\u00e9ny egyenl\u0151 v\u00e9delm\u00e9hez. Mindenkinek joga van egyenl\u0151 v\u00e9delemhez a jelen\nNyilatkozatot s\u00e9rt\u0151 minden megk\u00fcl\u00f6nb\u00f6ztet\u00e9ssel \u00e9s minden ilyen megk\u00fcl\u00f6nb\u00f6ztet\u00e9sre\nir\u00e1nyul\u00f3 felbujt\u00e1ssal szemben.\n8. cikk\nMinden szem\u00e9lynek joga van az alkotm\u00e1nyban vagy a t\u00f6rv\u00e9nyben r\u00e9sz\u00e9re biztos\u00edtott\nalapvet\u0151 jogokat s\u00e9rt\u0151 elj\u00e1r\u00e1sok ellen a hazai b\u00edr\u00f3s\u00e1gokhoz t\u00e9nyleges jogorvoslat\u00e9rt\nfolyamodni.\n9. cikk\nSenkit sem lehet \u00f6nk\u00e9nyesen letart\u00f3ztatni, \u0151rizetbe venni vagy sz\u00e1m\u0171zni.\n10. cikk\nMinden szem\u00e9lynek teljesen egyenl\u0151 joga van arra, hogy \u00fcgy\u00e9t f\u00fcggetlen \u00e9s p\u00e1rtatlan\nb\u00edr\u00f3s\u00e1g m\u00e9lt\u00e1nyosan \u00e9s nyilv\u00e1nosan t\u00e1rgyalja, s ez hat\u00e1rozzon egyr\u00e9szt jogai \u00e9s\nk\u0151telezetts\u00e9gei fel\u0151l, m\u00e1sr\u00e9szt minden ellene emelt b\u0171n\u00fcgyi v\u00e1d megalapozotts\u00e1ga\nfel\u0151l.\n11. cikk\nMinden b\u00fcntetend\u0151 cselekm\u00e9nnyel v\u00e1dolt szem\u00e9lyt \u00e1rtatlannak kell v\u00e9lelmezni\nmindaddig, am\u00edg b\u0171n\u0151ss\u00e9g\u00e9t nyilv\u00e1nosan lefolytatott perben, a v\u00e9delm\u00e9hez sz\u00fcks\u00e9ges\nvalamennyi biztos\u00edt\u00e9k mellett, t\u00f6rv\u00e9nyesen meg\u00e1llap\u00edtj\u00e1k.\nSenkit sem szabad el\u00edt\u00e9lni oly cselekm\u00e9ny\u00e9rt vagy mulaszt\u00e1s\u00e9rt, amely elk\u00f6vet\u00e9se\npillanat\u00e1ban a hazai jog vagy a nemzetk\u00f6zi jog szerint nem volt b\u00fcntetend\u0151",
            "Image": "3a16192dba72cf6acb95fdccd3497120"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "cselekm\u00e9ny. Ugyancsak nem szabad s\u00falyosabb b\u00fcntet\u00e9st kiszabni, mint amely a\nb\u00fcntetend\u0151 cselekm\u00e9ny elk\u00f6vet\u00e9se pillanat\u00e1ban volt alkalmazhat\u00f3.\n12. cikk\nSenkinek mag\u00e1n\u00e9let\u00e9be, csal\u00e1di \u00fcgyeibe, lak\u00f3helye megv\u00e1laszt\u00e1s\u00e1ba vagy\nlevelez\u00e9s\u00e9be nem szabad \u00f6nk\u00e9nyesen beavatkozni, sem pedig becs\u00fclet\u00e9ben vagy j\u00f3\nh\u00edrnev\u00e9ben megs\u00e9rteni. Minden szem\u00e9lynek joga van az ilyen beavatkoz\u00e1sokkal vagy\ns\u00e9rt\u00e9sekkel szemben a t\u00f6rv\u00e9ny v\u00e9delm\u00e9hez.\n13. cikk\nAz \u00e1llamon bel\u00fcl minden szem\u00e9lynek joga van szabadon mozogni \u00e9s lak\u00f3hely\u00e9t\nszabadon megv\u00e1lasztani.\nMinden szem\u00e9lynek joga van minden orsz\u00e1got, ide\u00e9rtve saj\u00e1t haz\u00e1j\u00e1t is, elhagyni,\nvalamint saj\u00e1t haz\u00e1j\u00e1ba visszat\u00e9rni.\n14. cikk\nMinden szem\u00e9lynek joga van az \u00fcld\u00f6z\u00e9s el\u0151l m\u00e1s orsz\u00e1gban mened\u00e9ket keresni \u00e9s a\nm\u00e1s orsz\u00e1g ny\u00fajtotta mened\u00e9ket \u00e9lvezni.\nErre a jogra nem lehet hivatkozni k\u00f6z\u00f6ns\u00e9ges b\u0171ncselekm\u00e9ny miatti. kell\u0151k\u00e9ppen\nmegalapozott \u00fcld\u00f6z\u00e9s, sem pedig az Egyes\u00fclt Nemzetek c\u00e9ljaival \u00e9s elveivel\nellent\u00e9tes tev\u00e9kenys\u00e9g eset\u00e9ben.\n15. cikk\nMinden szem\u00e9lynek joga van valamely \u00e1llampolg\u00e1rs\u00e1ghoz.\nSenkit sem lehet sem \u00e1llampolg\u00e1rs\u00e1g\u00e1t\u00f3l, sem \u00e1llampolg\u00e1rs\u00e1ga megv\u00e1ltoztat\u00e1s\u00e1nak\njog\u00e1t\u00f3l \u00f6nk\u00e9nyesen megfosztani.\n16. cikk\nMind a f\u00e9rfinak, mind a n\u0151nek a h\u00e1zass\u00e1gra \u00e9rett kor el\u00e9r\u00e9s\u00e9t\u0151l kezdve joga van\nfajon, nemzetis\u00e9gen vagy vall\u00e1son alapul\u00f3 korl\u00e1toz\u00e1s n\u00e9lk\u00fcl h\u00e1zass\u00e1got k\u00f6tni \u00e9s\ncsal\u00e1dot alap\u00edtani. A h\u00e1zass\u00e1g tekintet\u00e9ben a f\u00e9rfinak \u00e9s a n\u0151nek mind a h\u00e1zass\u00e1g\ntartama alatt, mind a h\u00e1zass\u00e1g felbont\u00e1sa tekintet\u00e9ben egyenl\u0151 jogai vannak.\nH\u00e1zass\u00e1got csak a j\u00f6vend\u0151 h\u00e1zast\u00e1rsak szabad \u00e9s teljes beleegyez\u00e9s\u00e9vel lehet k\u00f6tni.\nA csal\u00e1d a t\u00e1rsadalom term\u00e9szetes \u00e9s alapvet\u0151 alkot\u00f3 eleme \u00e9s joga van a t\u00e1rsadalom,\nvalamint az \u00e1llam v\u00e9delm\u00e9re.\n17. cikk\nMinden szem\u00e9lynek, mind egy\u00e9nileg, mind m\u00e1sokkal egy\u00fcttesen joga van a\ntulajdonhoz.\nSenkit sem lehet tulajdon\u00e1t\u00f3l \u00f6nk\u00e9nyesen megfosztani.\n18. cikk\nMinden szem\u00e9lynek joga van a gondolat, a lelkiismeret \u00e9s a vall\u00e1s szabads\u00e1g\u00e1hoz, ez\na jog mag\u00e1ban foglalja a vall\u00e1s \u00e9s a meggy\u0151z\u0151d\u00e9s megv\u00e1ltoztat\u00e1s\u00e1nak szabads\u00e1g\u00e1t,",
            "Image": "fbe0d134a8962046bc285e876efce7a8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "valamint a vall\u00e1snak vagy a meggy\u0151z\u0151d\u00e9snek mind egy\u00e9nileg, mind egy\u00fcttesen, mind\na nyilv\u00e1noss\u00e1g el\u0151tt, mind a mag\u00e1n\u00e9letben oktat\u00e1s, gyakorl\u00e1s \u00e9s szertart\u00e1sok v\u00e9gz\u00e9se\n\u00fatj\u00e1n val\u00f3 kifejez\u00e9sre juttat\u00e1s\u00e1nak jog\u00e1t.\n19. cikk\nMinden szem\u00e9lynek joga van a v\u00e9lem\u00e9ny \u00e9s a kifejez\u00e9s szabads\u00e1g\u00e1hoz, amely\nmag\u00e1ban foglalja azt a jogot, hogy v\u00e9lem\u00e9nye miatt ne szenvedjen zaklat\u00e1st \u00e9s hogy\nhat\u00e1rokra val\u00f3 tekintet n\u00e9lk\u00fcl kutathasson, \u00e1tvihessen \u00e9s terjeszthessen h\u00edreket \u00e9s\neszm\u00e9ket b\u00e1rmilyen kifejez\u00e9si m\u00f3don.\n20. cikk\nMinden szem\u00e9lynek joga van b\u00e9k\u00e9s c\u00e9l\u00fa gy\u00fclekez\u00e9si \u00e9s egyes\u00fcl\u00e9si szabads\u00e1ghoz.\nSenkit sem lehet valamely egyes\u00fcletbe val\u00f3 bel\u00e9p\u00e9sre k\u0151telezni.\n21. cikk\nMinden szem\u00e9lynek joga van a haz\u00e1ja k\u00f6z\u00fcgyeinek igazgat\u00e1s\u00e1ban ak\u00e1r k\u00f6zvetlen\u00fcl,\nak\u00e1r szabadon v\u00e1lasztott k\u00e9pvisel\u0151i \u00fatj\u00e1n val\u00f3 r\u00e9szv\u00e9telhez.\nMinden szem\u00e9lynek egyenl\u0151 felt\u00e9telek mellett joga van saj\u00e1t haz\u00e1j\u00e1ban k\u00f6zszolg\u00e1lati\n\u00e1ll\u00e1sokra val\u00f3 alkalmaz\u00e1s\u00e1hoz.\nA k\u00f6zhatalom tekint\u00e9ly\u00e9nek alapja a n\u00e9p akarata; ez az akarat egyenl\u0151 szavazati jog\n\u00e9s titkos szavaz\u00e1s vagy a szavaz\u00e1s szabads\u00e1g\u00e1t ezzel egyen\u00e9rt\u00e9k\u0171en biztos\u00edt\u00f3 elj\u00e1r\u00e1s\nalapj\u00e1n id\u0151szakonk\u00e9nt tartand\u00f3 tisztess\u00e9ges v\u00e1laszt\u00e1son kell hogy kifejez\u00e9sre jusson.\n22. cikk\nMinden szem\u00e9lynek mint a t\u00e1rsadalom tagj\u00e1nak joga van a szoci\u00e1lis biztons\u00e1ghoz;\nminden szem\u00e9lynek ugyancsak ig\u00e9nye van arra, hogy -az \u00e1llamok er\u0151fesz\u00edt\u00e9sei \u00e9s a\nnemzetk\u00f6zi egy\u00fcttm\u0171k\u00f6d\u00e9s eredm\u00e9nyek\u00e9ppen \u00e9s sz\u00e1mot vetve az egyes orsz\u00e1gok\nszervezet\u00e9vel \u00e9s gazdas\u00e1gi er\u0151forr\u00e1saival- a m\u00e9lt\u00f3s\u00e1g\u00e1hoz \u00e9s szem\u00e9lyis\u00e9g\u00e9nek\nszabadon val\u00f3 kifejl\u0151d\u00e9s\u00e9hez sz\u00fcks\u00e9ges gazdas\u00e1gi, szoci\u00e1lis \u00e9s kultur\u00e1lis jogait\nkiel\u00e9g\u00edthesse.\n23. cikk\nMinden szem\u00e9lynek joga van a munk\u00e1hoz, a munka szabad megv\u00e1laszt\u00e1s\u00e1hoz, a\nm\u00e9lt\u00e1nyos \u00e9s kiel\u00e9g\u00edt\u0151 munkafelt\u00e9telekhez \u00e9s a munkan\u00e9lk\u00fclis\u00e9g elleni v\u00e9delemhez.\nAz egyenl\u0151 munk\u00e1\u00e9rt mindenkinek, b\u00e1rmilyen megk\u00fcl\u00f6nb\u00f6ztet\u00e9s n\u00e9lk\u00fcl egyenl\u0151\nb\u00e9rhez van joga.\nMindenkinek, aki dolgozik, olyan m\u00e9lt\u00e1nyos \u00e9s kiel\u00e9g\u00edt\u0151 fizet\u00e9shez van joga, amely\nsz\u00e1m\u00e1ra \u00e9s csal\u00e1dja sz\u00e1m\u00e1ra az emberi m\u00e9lt\u00f3s\u00e1gnak megfelel\u0151 l\u00e9tet biztos\u00edt \u00e9s\namelyet megfelel\u0151 esetben a szoci\u00e1lis v\u00e9delem \u00f6sszes egy\u00e9b eszk\u00f6zei eg\u00e9sz\u00edtenek ki.\nMinden szem\u00e9lynek joga van a pihen\u00e9shez, a szabad id\u0151h\u00f6z, nevezetesen a munka\nid\u0151tartam\u00e1nak \u00e9sszer\u0171 korl\u00e1toz\u00e1s\u00e1hoz, valamint az id\u0151szakonk\u00e9nti fizetett\nszabads\u00e1ghoz.\n24. cikk\nMinden szem\u00e9lynek joga van a pihen\u00e9sre \u00e9s szabadid\u0151re, bele\u00e9rtve a munkaid\u0151",
            "Image": "7c652edbcccdd65d449a990284fe8c4d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "\u00e9sszer\u0171 korl\u00e1toz\u00e1s\u00e1t \u00e9s az id\u0151szakos fizetett szabads\u00e1got.\n25. cikk\nMinden szem\u00e9lynek joga van saj\u00e1t maga \u00e9s csal\u00e1dja eg\u00e9szs\u00e9g\u00e9nek \u00e9s j\u00f3l\u00e9t\u00e9nek\nbiztos\u00edt\u00e1s\u00e1ra alkalmas \u00e9letsz\u00ednvonalhoz, nevezetesen \u00e9lelemhez, ruh\u00e1zathoz,\nlak\u00e1shoz, orvosi gondoz\u00e1shoz, valamint a sz\u00fcks\u00e9ges szoci\u00e1lis szolg\u00e1ltat\u00e1sokhoz, joga\nvan a munkan\u00e9lk\u00fclis\u00e9g, betegs\u00e9g, rokkants\u00e1g, \u00f6zvegys\u00e9g, \u00f6regs\u00e9g eset\u00e9re sz\u00f3l\u00f3,\nvalamint mindazon m\u00e1s esetekre sz\u00f3l\u00f3 biztos\u00edt\u00e1shoz, amikor l\u00e9tfenntart\u00e1si eszk\u00f6zeit\nakarat\u00e1t\u00f3l f\u00fcggetlen k\u00f6r\u00fclm\u00e9nyek miatt elvesz\u00edti.\nAz anyas\u00e1g \u00e9s a gyermekkor k\u00fcl\u00f6nleges seg\u00edts\u00e9ghez \u00e9s t\u00e1mogat\u00e1shoz adnak jogot.\nMinden gyermek, ak\u00e1r h\u00e1zass\u00e1gb\u00f3l, ak\u00e1r h\u00e1zass\u00e1gon k\u00edv\u00fcl sz\u00fcletett, ugyanabban a\nszoci\u00e1lis v\u00e9delemben r\u00e9szes\u00fcl.\n26. cikk\nMinden szem\u00e9lynek joga van a nevel\u00e9shez. A nevel\u00e9snek, legal\u00e1bbis az elemi \u00e9s\nalapvet\u0151 oktat\u00e1st illet\u0151en, ingyenesnek kell lennie. Az elemi oktat\u00e1s k\u00f6telez\u0151. A\ntechnikai \u00e9s szakoktat\u00e1st \u00e1ltal\u00e1noss\u00e1 kell tenni; a fels\u0151bb tanulm\u00e1nyokra val\u00f3\nfelv\u00e9telnek mindenki el\u0151tt -\u00e9rdem\u00e9hez k\u00e9pest- egyenl\u0151 felt\u00e9telek mellett nyitva kell\n\u00e1llnia.\nA nevel\u00e9snek az emberi szem\u00e9lyis\u00e9g teljes kibontakoztat\u00e1s\u00e1ra, valamint az emberi\njogok \u00e9s alapvet\u0151 szabads\u00e1gok tiszteletbentart\u00e1s\u00e1nak meger\u0151s\u00edt\u00e9s\u00e9re kell ir\u00e1nyulnia.\nA nevel\u00e9snek el\u0151 kell seg\u00edtenie a nemzetek, valamint az \u00f6sszes faji \u00e9s vall\u00e1si\ncsoportok k\u00f6z\u00f6tti meg\u00e9rt\u00e9st, t\u00fcrelmet \u00e9s bar\u00e1ts\u00e1got, valamint az Egyes\u00fclt Nemzetek\n\u00e1ltal a b\u00e9ke fenntart\u00e1s\u00e1nak \u00e9rdek\u00e9ben kifejtett tev\u00e9kenys\u00e9g kifejl\u0151d\u00e9s\u00e9t.\nA sz\u00fcl\u0151ket els\u0151bbs\u00e9gi jog illeti meg a gyermekeiknek adand\u00f3 nevel\u00e9s\nmegv\u00e1laszt\u00e1s\u00e1ban.\n27. cikk\nMinden szem\u00e9lynek joga van a k\u00f6z\u00f6ss\u00e9g kultur\u00e1lis \u00e9let\u00e9ben val\u00f3 szabad r\u00e9szv\u00e9telhez,\na m\u0171v\u00e9szetek \u00e9lvez\u00e9s\u00e9hez, valamint a tudom\u00e1ny halad\u00e1s\u00e1ban \u00e9s az abb\u00f3l sz\u00e1rmaz\u00f3\nj\u00f3t\u00e9tem\u00e9nyekben val\u00f3 r\u00e9szv\u00e9telhez.\nMindenkinek joga van minden \u00e1ltala alkotott tudom\u00e1nyos, irodalmi \u00e9s m\u0171v\u00e9szeti\nterm\u00e9kkel kapcsolatos erk\u00f6lcsi \u00e9s anyagi \u00e9rdekeinek v\u00e9delm\u00e9hez.\n28. cikk\nMinden szem\u00e9lynek joga van ahhoz, hogy mind a t\u00e1rsadalmi, mind a nemzetk\u00f6zi\nviszonyok tekintet\u00e9ben olyan rendszer uralkodj\u00e9k, amelyben a jelen Nyilatkozatban\nkinyilv\u00e1n\u00edtott jogok \u00e9s szabads\u00e1gok teljes hat\u00e1llyal \u00e9rv\u00e9nyes\u00fclhessenek.\n29. cikk\nA szem\u00e9lynek k\u0151teless\u00e9gei vannak a k\u00f6z\u00f6ss\u00e9ggel szemben, amelynek keret\u00e9ben\negyed\u00fcl lehets\u00e9ges a szem\u00e9lyis\u00e9g szabad \u00e9s teljes kifejl\u0151d\u00e9se.\nJogainak gyakorl\u00e1sa \u00e9s szabads\u00e1gainak \u00e9lvezete tekintet\u00e9ben senki sincs al\u00e1vetve\nm\u00e1s korl\u00e1toz\u00e1snak, mint amelyet a t\u0151rv\u00e9ny kiz\u00e1r\u00f3lag m\u00e1sok jogai \u00e9s szabads\u00e1gai\nelismer\u00e9s\u00e9nek \u00e9s tiszteletbentart\u00e1s\u00e1nak biztos\u00edt\u00e1sa \u00e9rdek\u00e9ben, valamint a\ndemokratikus t\u00e1rsadalom erk\u00f6lcse, k\u00f6zrendje \u00e9s \u00e1ltal\u00e1nos j\u00f3l\u00e9te jogos",
            "Image": "4d3b4edcb3fae71acef95a51c2678fb4"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "k\u00f6vetelm\u00e9nyeinek kiel\u00e9g\u00edt\u00e9se \u00e9rdek\u00e9ben meg\u00e1llap\u00edt.\nEzeket a jogokat \u00e9s szabads\u00e1gokat semmi esetre sem lehet az Egyes\u00fclt Nemzetek\nc\u00e9ljaival \u00e9s elveivel ellent\u00e9tesen gyakorolni.\n30. cikk\nA jelen Nyilatkozat egyetlen rendelkez\u00e9se sem \u00e9rtelmezhet\u0151 \u00fagy, hogy az valamely\n\u00e1llam, valamely csoport, vagy valamely egy\u00e9n r\u00e9sz\u00e9re b\u00e1rmilyen jogot adna arra,\nhogy az itt kinyilv\u00e1n\u00edtott jogok \u00e9s szabads\u00e1gok megsemmis\u00edt\u00e9s\u00e9re ir\u00e1nyul\u00f3\ntev\u00e9kenys\u00e9get fejtsen ki, vagy ilyen cselekm\u00e9nyt elk\u00f6vessen.",
            "Image": "289b4a386ff45faca98e94a0036fed6f"
        }
    }
}
