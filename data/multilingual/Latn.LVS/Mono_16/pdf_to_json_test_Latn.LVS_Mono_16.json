{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469078,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "VISP\u0100R\u0112J\u0100 CILV\u0112KA TIES\u012aBU DEKLAR\u0100CIJA\nANO \u0122ener\u0101l\u0101 Asambleja pie\u0146\u0113musi 1948. gada 10. decembr\u012b\nPREAMBULA\nIev\u0113rojot, ka visiem cilv\u0113ku sabiedr\u012bbas locek\u013ciem piem\u012bto\u0161\u0101s pa\u0161cie\u0146as\nun vi\u0146u vienl\u012bdz\u012bgu un neat\u0146emamu ties\u012bbu atz\u012b\u0161ana ir br\u012bv\u012bbas,\ntaisn\u012bguma un visp\u0101r\u0113ja miera pamats, un\niev\u0113rojot, ka cilv\u0113ku ties\u012bbu necien\u012b\u0161ana un nicin\u0101\u0161ana noved pie\nbarbariskiem aktiem, kas izraisa sa\u0161utumu cilv\u0113ces apzi\u0146\u0101, un ka t\u0101das\npasaules rad\u012b\u0161ana pasludin\u0101ta k\u0101 cilv\u0113ku augst\u0101kie centieni, kur\u0101\ncilv\u0113kiem b\u016bs v\u0101rda un p\u0101rliec\u012bbas br\u012bv\u012bba un tie b\u016bs br\u012bvi no bail\u0113m un\ntr\u016bkuma, un\niev\u0113rojot, ka nepiecie\u0161ams, lai cilv\u0113ka ties\u012bbas aizsarg\u0101tu likuma sp\u0113ks\nun cilv\u0113ks neb\u016btu spiests izmantot k\u0101 p\u0113d\u0113jo l\u012bdzekli sacel\u0161anos pret\ntir\u0101niju un apspiest\u012bbu, un\niev\u0113rojot, ka nepiecie\u0161ams veicin\u0101t draudz\u012bgu attiec\u012bbu att\u012bst\u012bbu starp\ntaut\u0101m, un\niev\u0113rojot, ka Apvienoto N\u0101ciju tautas Stat\u016btos apliecin\u0101ja savu tic\u012bbu\ncilv\u0113ka pamatties\u012bb\u0101m, cilv\u0113ka person\u012bbas pa\u0161cie\u0146ai un v\u0113rt\u012bbai un\nv\u012brie\u0161u un sievie\u0161u l\u012bdzties\u012bbai un ap\u0146\u0113m\u0101s sekm\u0113t soci\u0101lo progresu un\nlab\u0101kus dz\u012bves apst\u0101k\u013cus visliel\u0101k\u0101s br\u012bv\u012bbas apst\u0101k\u013cos, un\niev\u0113rojot, ka Dal\u012bbvalstis ir ap\u0146\u0113mu\u0161\u0101s pan\u0101kt, sadarbojoties ar\nApvienoto N\u0101ciju Organiz\u0101ciju, sekm\u0113t cilv\u0113ka ties\u012bbu un pamatbr\u012bv\u012bbu\nvisp\u0101r\u0113ju cien\u012b\u0161anu un iev\u0113ro\u0161anu, un\niev\u0113rojot, ka \u0161o ties\u012bbu un br\u012bv\u012bbu visp\u0101r\u0113jai izpratnei ir milz\u012bga\nnoz\u012bme \u0161\u012bs ap\u0146em\u0161an\u0101s piln\u012bgai \u012bsteno\u0161anai,\nt\u0101p\u0113c \u0122ener\u0101l\u0101 Asambleja\npasludina \u0161o Visp\u0101r\u0113jo cilv\u0113ka ties\u012bbu deklar\u0101ciju par visu tautu un\nn\u0101ciju sasniegumu kop\u0113jo standartu, lai katrs cilv\u0113ks un katra\nsabiedr\u012bbas instit\u016bcija, past\u0101v\u012bgi paturot pr\u0101t\u0101 \u0161o Deklar\u0101ciju, censtos\nar apm\u0101c\u012bbu un izgl\u012bto\u0161anu veicin\u0101t \u0161o ties\u012bbu un br\u012bv\u012bbas respekt\u0113\u0161anu\nun, \u012bstenojot progres\u012bvus nacion\u0101los un starptautiskos pas\u0101kumus,\nnodro\u0161in\u0101tu to visp\u0101r\u0113ju un efekt\u012bvu atz\u012b\u0161anu un iev\u0113ro\u0161anu k\u0101 pa\u0161u\nOrganiz\u0101cijas dal\u012bbvalstu starp\u0101, t\u0101 ar\u012b to jurisdikcij\u0101 eso\u0161o\nteritoriju taut\u0101s.\n1. pants\nVisi cilv\u0113ki piedzimst br\u012bvi un vienl\u012bdz\u012bgi sav\u0101 pa\u0161cie\u0146\u0101 un ties\u012bb\u0101s.\nVi\u0146i ir apvelt\u012bti ar sapr\u0101tu un sirdsapzi\u0146u, un vi\u0146iem j\u0101izturas citam\npret citu br\u0101l\u012bbas gar\u0101.\n2. pants\nIkvienam ir ties\u012bbas uz vis\u0101m \u0161aj\u0101 Deklar\u0101cij\u0101 pasludin\u0101taj\u0101m ties\u012bb\u0101m",
            "Image": "3a7497c0585740a58830c742a302bb13"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "un br\u012bv\u012bb\u0101m, bez jebk\u0101da veida at\u0161\u0137ir\u012bbas p\u0113c rases, \u0101das kr\u0101sas,\ndzimuma, valodas, reli\u0123ijas, politisk\u0101s vai citas p\u0101rliec\u012bbas,\nnacion\u0101l\u0101s vai soci\u0101l\u0101s izcelsmes, mantisk\u0101 st\u0101vok\u013ca, dzim\u0161anas vai cita\nstatusa.\nTurkl\u0101t nedr\u012bkst noteikt nek\u0101du at\u0161\u0137ir\u012bbu p\u0113c t\u0101s valsts vai\nteritorijas, politisk\u0101, tiesisk\u0101 vai starptautisk\u0101 statusa, pie kuras\ncilv\u0113ks pieder neatkar\u012bgi no t\u0101, vai \u0161\u012b teritorija ir neatkar\u012bga,\naizbildn\u012bb\u0101 eso\u0161a, bez pa\u0161p\u0101rvaldes vai kaut k\u0101 cit\u0101di ierobe\u017eota sav\u0101\nsuverenit\u0101t\u0113.\n3. pants\nIkvienam ir ties\u012bbas uz dz\u012bv\u012bbu, br\u012bv\u012bbu un personas neaizskaram\u012bbu.\n4. pants\nNevienu nedr\u012bkst tur\u0113t verdz\u012bb\u0101 vai dzimtb\u016btniec\u012bb\u0101; visa veida verdz\u012bba\nun vergu tirdzniec\u012bba ir j\u0101aizliedz.\n5. pants\nNevienu nedr\u012bkst pak\u013caut sp\u012bdzin\u0101\u0161anai vai cietsird\u012bgi, necilv\u0113c\u012bgi ar\nvi\u0146u apieties vai sod\u012bt, pazemojot vi\u0146a cilv\u0113cisko cie\u0146u.\n6. pants\nIkvienam, visur, ir ties\u012bbas b\u016bt atz\u012btam par personu likuma priek\u0161\u0101.\n7. pants\nVisi ir vienl\u012bdz\u012bgi likuma priek\u0161\u0101 un vi\u0146iem ir ties\u012bbas, bez jebk\u0101das\ndiskrimin\u0101cijas, uz vien\u0101du likuma aizsardz\u012bbu. Visiem ir ties\u012bbas uz\nvien\u0101du aizsardz\u012bbu pret jebk\u0101du diskrimin\u0101ciju, p\u0101rk\u0101pjot \u0161o\nDeklar\u0101ciju, un pret jebkuru k\u016bd\u012b\u0161anu uz t\u0101du diskrimin\u0101ciju.\n8. pants\nIkvienam ir ties\u012bbas uz efekt\u012bvu vi\u0146a ties\u012bbu atjauno\u0161anu kompetent\u0101s\nnacion\u0101laj\u0101s ties\u0101s gad\u012bjumos, par nodar\u012bjumiem, kas p\u0101rk\u0101pj vi\u0146a\npamatties\u012bbas, kas garant\u0113tas konstit\u016bcij\u0101 vai likum\u0101.\n9. pants\nNevienu nedr\u012bkst patva\u013c\u012bgi arest\u0113t, aiztur\u0113t vai pak\u013caut izraid\u012b\u0161anai.\n10. pants\nIkvienam vi\u0146a ties\u012bbu un pien\u0101kumu noskaidro\u0161anai, k\u0101 ar\u012b vi\u0146am\nizvirz\u012bt\u0101s krimin\u0101l\u0101s aps\u016bdz\u012bbas pamatot\u012bbas noteik\u0161anai, ir ties\u012bbas,\nlai vi\u0146u lietu atkl\u0101ti un, iev\u0113rojot visas taisn\u012bguma pras\u012bbas, uz\npiln\u012bgas l\u012bdzties\u012bbas pamata izskat\u012btu neatkar\u012bga un objekt\u012bva tiesa.\n11. pants\nKatram, kas ir aps\u016bdz\u0113ts krimin\u0101lnoziegum\u0101, ir ties\u012bbas tikt uzskat\u012btam\npar nevain\u012bgu, kam\u0113r vi\u0146a vaina nav pier\u0101d\u012bta saska\u0146\u0101 ar likumu atkl\u0101t\u0101",
            "Image": "2ccd6aa0215dee844efa8cb4b3026c9d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tiesas proces\u0101, kur\u0101 vi\u0146am ir biju\u0161as nodro\u0161in\u0101tas visas savai\naizst\u0101v\u012bbai nepiecie\u0161am\u0101s garantijas.\nNevienu nedr\u012bkst noties\u0101t par sod\u0101mu ties\u012bbp\u0101rk\u0101pumu t\u0101das darb\u012bbas vai\nbezdarb\u012bbas d\u0113\u013c, kas saska\u0146\u0101 ar izdar\u012b\u0161anas br\u012bd\u012b sp\u0113k\u0101 biju\u0161ajiem\nnacion\u0101lajiem likumiem vai starptautiskaj\u0101m ties\u012bb\u0101m nebija sod\u0101ms\nties\u012bbp\u0101rk\u0101pums. T\u0101pat nedr\u012bkst piespriest smag\u0101ku sodu nek\u0101 tas, kas\nbija j\u0101piem\u0113ro laik\u0101, kad tika izdar\u012bts sod\u0101mais ties\u012bbp\u0101rk\u0101kums.\n12. pants\nNedr\u012bkst patva\u013c\u012bgi iejaukties neviena personiskaj\u0101 un \u0123imenes dz\u012bv\u0113,\npatva\u013c\u012bgi p\u0101rk\u0101pt vi\u0146a dz\u012bvok\u013ca vai korespondences neaizskaram\u012bbu vai\napdraud\u0113t vi\u0146a godu un reput\u0101ciju. Katram ir ties\u012bbas uz likuma\naizsardz\u012bbu pret \u0161\u0101du iejauk\u0161anos vai apdraud\u0113jumiem.\n13. pants\nIkvienam ir ties\u012bbas br\u012bvi p\u0101rvietoties un izv\u0113l\u0113ties sev dz\u012bvesvietu\nikvien\u0101 valst\u012b.\nIkvienam ir ties\u012bbas atst\u0101t jebkuru, ar\u012b savu valsti un atgriezties sav\u0101\nvalst\u012b.\n14. pants\nIkvienam ir ties\u012bbas mekl\u0113t un izmantot patv\u0113rumu no vaj\u0101\u0161anas cit\u0101s\nvalst\u012bs. \u0160\u012bs ties\u012bbas nevar tikt izmantotas t\u0101das vaj\u0101\u0161anas gad\u012bjum\u0101,\nkas \u012bsten\u012bb\u0101 nav saist\u012bta ar politiskiem noziegumiem vai ar darb\u012bb\u0101m,\nkas ir pretrun\u0101 ar Apvienoto\nN\u0101ciju Organiz\u0101cijas m\u0113r\u0137iem un principiem.\n15. pants\nIkvienam ir ties\u012bbas uz pilson\u012bbu.\nNevienam patva\u013c\u012bgi nedr\u012bkst at\u0146emt t\u0101 pilson\u012bbu vai atteikt ties\u012bbas\nmain\u012bt savu pilson\u012bbu.\n16. pants\nPilngad\u012bgajiem v\u012brie\u0161iem un sieviet\u0113m ir ties\u012bbas bez jebk\u0101diem ar rasi,\nnacionalit\u0101ti vai reli\u0123iju saist\u012btiem ierobe\u017eojumiem st\u0101ties laul\u012bb\u0101 un\nnodibin\u0101t \u0123imeni. Vi\u0146iem ir vienl\u012bdz\u012bgas ties\u012bbas, st\u0101ties laul\u012bb\u0101,\nlaul\u012bbas laik\u0101 un \u0161\u0137irot laul\u012bbu.\nLaul\u012bba var tikt sl\u0113gta tikai ar abu personu, kas st\u0101jas laul\u012bb\u0101, br\u012bvu\nun piln\u012bgu piekri\u0161anu.\n\u0122imene ir dabiska sabiedr\u012bbas pamatvien\u012bba, un tai ir ties\u012bbas uz\nsabiedr\u012bbas un valsts aizsardz\u012bbu.\n17. pants\nIkvienam ir ties\u012bbas uz \u012bpa\u0161umu k\u0101 vienam, t\u0101 ar\u012b kop\u012bgi ar citiem.",
            "Image": "da832cf28f6cc29f44b83590485e01b7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nevienam patva\u013c\u012bgi nedr\u012bkst at\u0146emt vi\u0146a \u012bpa\u0161umu.\n18. pants\nIkvienam ir ties\u012bbas uz domu, apzi\u0146as un reli\u0123ijas br\u012bv\u012bbu; br\u012bv\u012bbu\nmain\u012bt reli\u0123iju vai p\u0101rliec\u012bbu, br\u012bv\u012bbu nodoties savai reli\u0123ijai un\np\u0101rliec\u012bbai tiklab vienatn\u0113, k\u0101 ar\u012b kop\u0101 ar citiem publiski vai\nno\u0161\u0137irti, piekopt reli\u0123iju vai tic\u012bbu, sludinot m\u0101c\u012bbu, izpildot,\npiel\u016bdzot un iev\u0113rojot to.\n19. pants\nIkvienam ir ties\u012bbas uz p\u0101rliec\u012bbas un izteiksmes br\u012bv\u012bbu; \u0161\u012bs ties\u012bbas\nietver br\u012bv\u012bbu bez iejauk\u0161an\u0101s palikt pie saviem uzskatiem un mekl\u0113t,\nsa\u0146emt un izplat\u012bt inform\u0101ciju un idejas ar jebkuriem inform\u0101cijas\nl\u012bdzek\u013ciem neatkar\u012bgi no valstu robe\u017e\u0101m.\n20. pants\nIkvienam ir ties\u012bbas uz mierm\u012bl\u012bgu sapul\u010du un asoci\u0101cijas br\u012bv\u012bbu.\nNevienu nedr\u012bkst piespiest pieder\u0113t k\u0101dai asoci\u0101cijai.\n21. pants\nIkvienam ir ties\u012bbas piedal\u012bties savas valsts p\u0101rvald\u0113 tie\u0161i vai ar\nbr\u012bvi izv\u0113l\u0113tu p\u0101rst\u0101vju starpniec\u012bbu.\nIkvienam ir ties\u012bbas uz l\u012bdzties\u012bgu pieejam\u012bbu valsts dienestam sav\u0101\nzem\u0113.\nTautas gribai ir j\u0101b\u016bt vald\u012bbas varas pamatam; \u0161ai gribai j\u0101izpau\u017eas\nperiodisk\u0101s un nefalsific\u0113t\u0101s v\u0113l\u0113\u0161an\u0101s, kam j\u0101notiek uz visp\u0101r\u0113ju un\nvienl\u012bdz\u012bgu v\u0113l\u0113\u0161anu ties\u012bbu pamata, aizkl\u0101ti balsojot vai ar\u012b cit\u0101s\nl\u012bdzv\u0113rt\u012bg\u0101s br\u012bv\u0101s balso\u0161anas proced\u016br\u0101s.\n22. pants\nKatram k\u0101 sabiedr\u012bbas loceklim ir ties\u012bbas uz soci\u0101lo dro\u0161\u012bbu un vi\u0146am\nir ties\u012bbas \u012bstenot ar nacion\u0101lo centienu pal\u012bdz\u012bbu un starptautisk\u0101s\nsadarb\u012bbas ce\u013c\u0101, un atbilsto\u0161i katras valsts strukt\u016brai un resursiem,\nvi\u0146a pa\u0161cie\u0146ai un person\u012bbas br\u012bvai att\u012bst\u012bbai nepiecie\u0161am\u0101s\nekonomisk\u0101s, soci\u0101l\u0101s un kult\u016bras ties\u012bbas.\n23. pants\nIkvienam ir ties\u012bbas uz darbu, uz br\u012bvu darba izv\u0113li, uz taisn\u012bgiem un\nlabv\u0113l\u012bgiem darba apst\u0101k\u013ciem un uz aizsardz\u012bbu pret bezdarbu.\nIkvienam, bez jebk\u0101das diskrimin\u0101cijas, ir ties\u012bbas uz vien\u0101du atl\u012bdz\u012bbu\npar l\u012bdzv\u0113rt\u012bgu darbu.\nKatram str\u0101d\u0101jo\u0161am ir ties\u012bbas uz taisn\u012bgu un pien\u0101c\u012bgu darba algu, kas\nnodro\u0161ina cilv\u0113ka cien\u012bgu dz\u012bvi vi\u0146am un vi\u0146a \u0123imenei. Nepiecie\u0161am\u012bbas\ngad\u012bjum\u0101 t\u0101 j\u0101papildina ar citiem soci\u0101l\u0101s nodro\u0161in\u0101\u0161anas l\u012bdzek\u013ciem.\nKatram ir ties\u012bbas dibin\u0101t arodbiedr\u012bbas un iest\u0101ties taj\u0101s savu",
            "Image": "3a25c7a28109af2e0caceedbdbd3969c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "intere\u0161u aizsardz\u012bbai.\n24. pants\nIkvienam ir ties\u012bbas uz atp\u016btu un br\u012bvo laiku, ieskaitot sapr\u0101t\u012bgu\ndarbadienas ierobe\u017eojumu un apmaks\u0101tu periodisku atva\u013cin\u0101jumu.\n25. pants\nIkvienam ir ties\u012bbas uz vi\u0146a un vi\u0146a \u0123imenes vesel\u012bbas uztur\u0113\u0161anai un\nlabkl\u0101j\u012bbai atbilsto\u0161u dz\u012bves l\u012bmeni, ieskaitot uzturu, ap\u0123\u0113rbu,\nm\u0101jokli, medic\u012bniskos pakalpojumus un nepiecie\u0161amo soci\u0101lo apkalpo\u0161anu,\nun ties\u012bbas uz nodro\u0161in\u0101jumu bezdarba, slim\u012bbas, darba nesp\u0113jas,\natraitn\u012bbas, vecuma vai citos iztikas l\u012bdzek\u013cu zaud\u0113jumu gad\u012bjumos, kas\nradu\u0161ies no vi\u0146a neatkar\u012bgu apst\u0101k\u013cu d\u0113\u013c.\nM\u0101t\u0113m un b\u0113rniem ir ties\u012bbas uz \u012bpa\u0161u aizsardz\u012bbu un pal\u012bdz\u012bbu. Visiem\nb\u0113rniem, laul\u012bb\u0101 un \u0101rlaul\u012bb\u0101 dzimu\u0161ajiem, ir j\u0101bauda vien\u0101da soci\u0101l\u0101\naizsardz\u012bba.\n26. pants\nIkvienam ir ties\u012bbas uz izgl\u012bt\u012bbu. Izgl\u012bt\u012bbai, vismaz pamata un\nvisp\u0101r\u0113jai izgl\u012bt\u012bbai, ir j\u0101b\u016bt bezmaksas. Pamatizgl\u012bt\u012bbai ir j\u0101b\u016bt\noblig\u0101tai. Tehniskajai un profesion\u0101lajai izgl\u012bt\u012bbai ir j\u0101b\u016bt visp\u0101r\npieejamai, un augst\u0101kajai izgl\u012bt\u012bbai j\u0101b\u016bt vien\u0101di pieejamai visiem\natbilsto\u0161i sp\u0113j\u0101m.\nIzgl\u012bt\u012bbas m\u0113r\u0137im j\u0101b\u016bt piln\u012bgai person\u012bbas att\u012bst\u012bbai, k\u0101 ar\u012b cilv\u0113ka\nties\u012bbu un pamatbr\u012bv\u012bbu respekt\u0113\u0161anas stiprin\u0101\u0161anai.\nIzgl\u012bt\u012bbai ir j\u0101sekm\u0113 sapra\u0161an\u0101s, ieciet\u012bba un draudz\u012bba starp vis\u0101m\ntaut\u0101m, rasu vai reli\u0123iskaj\u0101m grup\u0101m un j\u0101sekm\u0113 Apvienoto N\u0101ciju\nOrganiz\u0101cijas miera uztur\u0113\u0161anas pas\u0101kumi.\n27. pants\nIkvienam ir ties\u012bbas br\u012bvi piedal\u012bties sabiedr\u012bbas kult\u016bras dz\u012bv\u0113,\nbaud\u012bt m\u0101kslu, piedal\u012bties zin\u0101tnes progres\u0101 un izmantot t\u0101 labumus.\nIkvienam ir ties\u012bbas uz mor\u0101lo un materi\u0101lo intere\u0161u aizsardz\u012bbu, kas\nizriet no zin\u0101tniskajiem, liter\u0101rajiem vai m\u0101kslas darbiem, kuru autors\nvi\u0146\u0161 ir.\n28. pants\nIkvienam ir ties\u012bbas uz soci\u0101lo un starptautisko k\u0101rt\u012bbu, kur\u0101 var tikt\npiln\u012bb\u0101 \u012bstenotas \u0161aj\u0101 Deklar\u0101cij\u0101 izkl\u0101st\u012bt\u0101s ties\u012bbas un br\u012bv\u012bbas.\n29. pants\nIkvienam ir pien\u0101kumi pret sabiedr\u012bbu, kur\u0101 vien\u012bgi ir iesp\u0113jama vi\u0146a\nperson\u012bbas br\u012bva un piln\u012bga att\u012bst\u012bba.\nIzmantojot savas ties\u012bbas un br\u012bv\u012bbas, katram cilv\u0113kam ir j\u0101pak\u013caujas\ntikai t\u0101diem ierobe\u017eojumiem, kas ir noteikti ar likumu, vien\u012bgi ar m\u0113r\u0137i\nnodro\u0161in\u0101t citu cilv\u0113ku ties\u012bbu un br\u012bv\u012bbu pien\u0101c\u012bgu atz\u012b\u0161anu un",
            "Image": "e0ba4787c4a83241cbbe2bca492402b1"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "cien\u012b\u0161anu un mor\u0101les, sabiedrisk\u0101s k\u0101rt\u012bbas un visp\u0101r\u0113jas labkl\u0101j\u012bbas\ntaisn\u012bgu pras\u012bbu apmierin\u0101\u0161anu demokr\u0101tisk\u0101 sabiedr\u012bb\u0101.\n\u0160\u012bs ties\u012bbas un br\u012bv\u012bbas nek\u0101d\u0101 zi\u0146\u0101 nedr\u012bkst izmantot pretrun\u0101 ar\nApvienoto N\u0101ciju Organiz\u0101cijas m\u0113r\u0137iem un principiem.\n30. pants\nNeko \u0161aj\u0101 Deklar\u0101cij\u0101 nedr\u012bkst tulkot t\u0101d\u0113j\u0101di, lai k\u0101dai valstij,\npersonu grupai vai atsevi\u0161\u0137\u0101m person\u0101m b\u016btu ties\u012bbas iesaist\u012bties\njebk\u0101d\u0101 pas\u0101kum\u0101 vai veikt jebkuru darb\u012bbu, kuru m\u0113r\u0137is ir izn\u012bcin\u0101t\n\u0161aj\u0101 Deklar\u0101cij\u0101 izkl\u0101st\u012bt\u0101s ties\u012bbas un br\u012bv\u012bbas.",
            "Image": "b82c1e8f0f8411a971ac3777842c4990"
        }
    }
}
