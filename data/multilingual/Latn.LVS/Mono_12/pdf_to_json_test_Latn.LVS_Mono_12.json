{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469061,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "VISPĀRĒJĀ CILVĒKA TIESĪBU DEKLARĀCIJA\nANO Ģenerālā Asambleja pieņēmusi 1948. gada 10. decembrī\nPREAMBULA\nIevērojot, ka visiem cilvēku sabiedrības locekļiem piemītošās pašcieņas un viņu vienlīdzīgu un\nneatņemamu tiesību atzīšana ir brīvības, taisnīguma un vispārēja miera pamats, un\nievērojot, ka cilvēku tiesību necienīšana un nicināšana noved pie barbariskiem aktiem, kas\nizraisa sašutumu cilvēces apziņā, un ka tādas pasaules radīšana pasludināta kā cilvēku\naugstākie centieni, kurā cilvēkiem būs vārda un pārliecības brīvība un tie būs brīvi no bailēm\nun trūkuma, un\nievērojot, ka nepieciešams, lai cilvēka tiesības aizsargātu likuma spēks un cilvēks nebūtu\nspiests izmantot kā pēdējo līdzekli sacelšanos pret tirāniju un apspiestību, un\nievērojot, ka nepieciešams veicināt draudzīgu attiecību attīstību starp tautām, un\nievērojot, ka Apvienoto Nāciju tautas Statūtos apliecināja savu ticību cilvēka pamattiesībām,\ncilvēka personības pašcieņai un vērtībai un vīriešu un sieviešu līdztiesībai un apņēmās sekmēt\nsociālo progresu un labākus dzīves apstākļus vislielākās brīvības apstākļos, un\nievērojot, ka Dalībvalstis ir apņēmušās panākt, sadarbojoties ar Apvienoto Nāciju Organizāciju,\nsekmēt cilvēka tiesību un pamatbrīvību vispārēju cienīšanu un ievērošanu, un\nievērojot, ka šo tiesību un brīvību vispārējai izpratnei ir milzīga nozīme šīs apņemšanās\npilnīgai īstenošanai,\ntāpēc Ģenerālā Asambleja\npasludina šo Vispārējo cilvēka tiesību deklarāciju par visu tautu un nāciju sasniegumu kopējo\nstandartu, lai katrs cilvēks un katra sabiedrības institūcija, pastāvīgi paturot prātā šo\nDeklarāciju, censtos ar apmācību un izglītošanu veicināt šo tiesību un brīvības respektēšanu\nun, īstenojot progresīvus nacionālos un starptautiskos pasākumus, nodrošinātu to vispārēju un\nefektīvu atzīšanu un ievērošanu kā pašu Organizācijas dalībvalstu starpā, tā arī to\njurisdikcijā esošo teritoriju tautās.\n1. pants\nVisi cilvēki piedzimst brīvi un vienlīdzīgi savā pašcieņā un tiesībās. Viņi ir apveltīti ar\nsaprātu un sirdsapziņu, un viņiem jāizturas citam pret citu brālības garā.\n2. pants\nIkvienam ir tiesības uz visām šajā Deklarācijā pasludinātajām tiesībām un brīvībām, bez jebkāda\nveida atšķirības pēc rases, ādas krāsas, dzimuma, valodas, reliģijas, politiskās vai citas\npārliecības, nacionālās vai sociālās izcelsmes, mantiskā stāvokļa, dzimšanas vai cita statusa.\nTurklāt nedrīkst noteikt nekādu atšķirību pēc tās valsts vai teritorijas, politiskā, tiesiskā\nvai starptautiskā statusa, pie kuras cilvēks pieder neatkarīgi no tā, vai šī teritorija ir\nneatkarīga, aizbildnībā esoša, bez pašpārvaldes vai kaut kā citādi ierobežota savā\nsuverenitātē.\n3. pants\nIkvienam ir tiesības uz dzīvību, brīvību un personas neaizskaramību.\n4. pants\nNevienu nedrīkst turēt verdzībā vai dzimtbūtniecībā; visa veida verdzība un vergu tirdzniecība\nir jāaizliedz.\n5. pants\nNevienu nedrīkst pakļaut spīdzināšanai vai cietsirdīgi, necilvēcīgi ar viņu apieties vai sodīt,\npazemojot viņa cilvēcisko cieņu.\n6. pants\nIkvienam, visur, ir tiesības būt atzītam par personu likuma priekšā.\n7. pants\nVisi ir vienlīdzīgi likuma priekšā un viņiem ir tiesības, bez jebkādas diskriminācijas, uz",
            "Image": "a685d500b1000cdf9e17984b3076df9f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "vienādu likuma aizsardzību. Visiem ir tiesības uz vienādu aizsardzību pret jebkādu\ndiskrimināciju, pārkāpjot šo Deklarāciju, un pret jebkuru kūdīšanu uz tādu diskrimināciju.\n8. pants\nIkvienam ir tiesības uz efektīvu viņa tiesību atjaunošanu kompetentās nacionālajās tiesās\ngadījumos, par nodarījumiem, kas pārkāpj viņa pamattiesības, kas garantētas konstitūcijā vai\nlikumā.\n9. pants\nNevienu nedrīkst patvaļīgi arestēt, aizturēt vai pakļaut izraidīšanai.\n10. pants\nIkvienam viņa tiesību un pienākumu noskaidrošanai, kā arī viņam izvirzītās kriminālās\napsūdzības pamatotības noteikšanai, ir tiesības, lai viņu lietu atklāti un, ievērojot visas\ntaisnīguma prasības, uz pilnīgas līdztiesības pamata izskatītu neatkarīga un objektīva tiesa.\n11. pants\nKatram, kas ir apsūdzēts kriminālnoziegumā, ir tiesības tikt uzskatītam par nevainīgu, kamēr\nviņa vaina nav pierādīta saskaņā ar likumu atklātā tiesas procesā, kurā viņam ir bijušas\nnodrošinātas visas savai aizstāvībai nepieciešamās garantijas.\nNevienu nedrīkst notiesāt par sodāmu tiesībpārkāpumu tādas darbības vai bezdarbības dēļ, kas\nsaskaņā ar izdarīšanas brīdī spēkā bijušajiem nacionālajiem likumiem vai starptautiskajām\ntiesībām nebija sodāms tiesībpārkāpums. Tāpat nedrīkst piespriest smagāku sodu nekā tas, kas\nbija jāpiemēro laikā, kad tika izdarīts sodāmais tiesībpārkākums.\n12. pants\nNedrīkst patvaļīgi iejaukties neviena personiskajā un ģimenes dzīvē, patvaļīgi pārkāpt viņa\ndzīvokļa vai korespondences neaizskaramību vai apdraudēt viņa godu un reputāciju. Katram ir\ntiesības uz likuma aizsardzību pret šādu iejaukšanos vai apdraudējumiem.\n13. pants\nIkvienam ir tiesības brīvi pārvietoties un izvēlēties sev dzīvesvietu ikvienā valstī.\nIkvienam ir tiesības atstāt jebkuru, arī savu valsti un atgriezties savā valstī.\n14. pants\nIkvienam ir tiesības meklēt un izmantot patvērumu no vajāšanas citās valstīs. Šīs tiesības\nnevar tikt izmantotas tādas vajāšanas gadījumā, kas īstenībā nav saistīta ar politiskiem\nnoziegumiem vai ar darbībām, kas ir pretrunā ar Apvienoto\nNāciju Organizācijas mērķiem un principiem.\n15. pants\nIkvienam ir tiesības uz pilsonību.\nNevienam patvaļīgi nedrīkst atņemt tā pilsonību vai atteikt tiesības mainīt savu pilsonību.\n16. pants\nPilngadīgajiem vīriešiem un sievietēm ir tiesības bez jebkādiem ar rasi, nacionalitāti vai\nreliģiju saistītiem ierobežojumiem stāties laulībā un nodibināt ģimeni. Viņiem ir vienlīdzīgas\ntiesības, stāties laulībā, laulības laikā un šķirot laulību.\nLaulība var tikt slēgta tikai ar abu personu, kas stājas laulībā, brīvu un pilnīgu piekrišanu.\nĢimene ir dabiska sabiedrības pamatvienība, un tai ir tiesības uz sabiedrības un valsts\naizsardzību.\n17. pants\nIkvienam ir tiesības uz īpašumu kā vienam, tā arī kopīgi ar citiem.\nNevienam patvaļīgi nedrīkst atņemt viņa īpašumu.\n18. pants\nIkvienam ir tiesības uz domu, apziņas un reliģijas brīvību; brīvību mainīt reliģiju vai",
            "Image": "6dddfc71dc07438a6b4d69556a58c1d6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "pārliecību, brīvību nodoties savai reliģijai un pārliecībai tiklab vienatnē, kā arī kopā ar\ncitiem publiski vai nošķirti, piekopt reliģiju vai ticību, sludinot mācību, izpildot, pielūdzot\nun ievērojot to.\n19. pants\nIkvienam ir tiesības uz pārliecības un izteiksmes brīvību; šīs tiesības ietver brīvību bez\niejaukšanās palikt pie saviem uzskatiem un meklēt, saņemt un izplatīt informāciju un idejas ar\njebkuriem informācijas līdzekļiem neatkarīgi no valstu robežām.\n20. pants\nIkvienam ir tiesības uz miermīlīgu sapulču un asociācijas brīvību.\nNevienu nedrīkst piespiest piederēt kādai asociācijai.\n21. pants\nIkvienam ir tiesības piedalīties savas valsts pārvaldē tieši vai ar brīvi izvēlētu pārstāvju\nstarpniecību.\nIkvienam ir tiesības uz līdztiesīgu pieejamību valsts dienestam savā zemē.\nTautas gribai ir jābūt valdības varas pamatam; šai gribai jāizpaužas periodiskās un\nnefalsificētās vēlēšanās, kam jānotiek uz vispārēju un vienlīdzīgu vēlēšanu tiesību pamata,\naizklāti balsojot vai arī citās līdzvērtīgās brīvās balsošanas procedūrās.\n22. pants\nKatram kā sabiedrības loceklim ir tiesības uz sociālo drošību un viņam ir tiesības īstenot ar\nnacionālo centienu palīdzību un starptautiskās sadarbības ceļā, un atbilstoši katras valsts\nstruktūrai un resursiem, viņa pašcieņai un personības brīvai attīstībai nepieciešamās\nekonomiskās, sociālās un kultūras tiesības.\n23. pants\nIkvienam ir tiesības uz darbu, uz brīvu darba izvēli, uz taisnīgiem un labvēlīgiem darba\napstākļiem un uz aizsardzību pret bezdarbu.\nIkvienam, bez jebkādas diskriminācijas, ir tiesības uz vienādu atlīdzību par līdzvērtīgu darbu.\nKatram strādājošam ir tiesības uz taisnīgu un pienācīgu darba algu, kas nodrošina cilvēka\ncienīgu dzīvi viņam un viņa ģimenei. Nepieciešamības gadījumā tā jāpapildina ar citiem sociālās\nnodrošināšanas līdzekļiem.\nKatram ir tiesības dibināt arodbiedrības un iestāties tajās savu interešu aizsardzībai.\n24. pants\nIkvienam ir tiesības uz atpūtu un brīvo laiku, ieskaitot saprātīgu darbadienas ierobežojumu un\napmaksātu periodisku atvaļinājumu.\n25. pants\nIkvienam ir tiesības uz viņa un viņa ģimenes veselības uzturēšanai un labklājībai atbilstošu\ndzīves līmeni, ieskaitot uzturu, apģērbu, mājokli, medicīniskos pakalpojumus un nepieciešamo\nsociālo apkalpošanu, un tiesības uz nodrošinājumu bezdarba, slimības, darba nespējas,\natraitnības, vecuma vai citos iztikas līdzekļu zaudējumu gadījumos, kas radušies no viņa\nneatkarīgu apstākļu dēļ.\nMātēm un bērniem ir tiesības uz īpašu aizsardzību un palīdzību. Visiem bērniem, laulībā un\nārlaulībā dzimušajiem, ir jābauda vienāda sociālā aizsardzība.\n26. pants\nIkvienam ir tiesības uz izglītību. Izglītībai, vismaz pamata un vispārējai izglītībai, ir jābūt\nbezmaksas. Pamatizglītībai ir jābūt obligātai. Tehniskajai un profesionālajai izglītībai ir\njābūt vispār pieejamai, un augstākajai izglītībai jābūt vienādi pieejamai visiem atbilstoši\nspējām.\nIzglītības mērķim jābūt pilnīgai personības attīstībai, kā arī cilvēka tiesību un pamatbrīvību\nrespektēšanas stiprināšanai.\nIzglītībai ir jāsekmē saprašanās, iecietība un draudzība starp visām tautām, rasu vai\nreliģiskajām grupām un jāsekmē Apvienoto Nāciju Organizācijas miera uzturēšanas pasākumi.",
            "Image": "6375fc4b748c6d1a1981a6f06c7fee27"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "27. pants\nIkvienam ir tiesības brīvi piedalīties sabiedrības kultūras dzīvē, baudīt mākslu, piedalīties\nzinātnes progresā un izmantot tā labumus.\nIkvienam ir tiesības uz morālo un materiālo interešu aizsardzību, kas izriet no zinātniskajiem,\nliterārajiem vai mākslas darbiem, kuru autors viņš ir.\n28. pants\nIkvienam ir tiesības uz sociālo un starptautisko kārtību, kurā var tikt pilnībā īstenotas šajā\nDeklarācijā izklāstītās tiesības un brīvības.\n29. pants\nIkvienam ir pienākumi pret sabiedrību, kurā vienīgi ir iespējama viņa personības brīva un\npilnīga attīstība.\nIzmantojot savas tiesības un brīvības, katram cilvēkam ir jāpakļaujas tikai tādiem\nierobežojumiem, kas ir noteikti ar likumu, vienīgi ar mērķi nodrošināt citu cilvēku tiesību un\nbrīvību pienācīgu atzīšanu un cienīšanu un morāles, sabiedriskās kārtības un vispārējas\nlabklājības taisnīgu prasību apmierināšanu demokrātiskā sabiedrībā.\nŠīs tiesības un brīvības nekādā ziņā nedrīkst izmantot pretrunā ar Apvienoto Nāciju\nOrganizācijas mērķiem un principiem.\n30. pants\nNeko šajā Deklarācijā nedrīkst tulkot tādējādi, lai kādai valstij, personu grupai vai\natsevišķām personām būtu tiesības iesaistīties jebkādā pasākumā vai veikt jebkuru darbību, kuru\nmērķis ir iznīcināt šajā Deklarācijā izklāstītās tiesības un brīvības.",
            "Image": "c54cfe5506f629cb1d9ff366660d0279"
        }
    }
}
