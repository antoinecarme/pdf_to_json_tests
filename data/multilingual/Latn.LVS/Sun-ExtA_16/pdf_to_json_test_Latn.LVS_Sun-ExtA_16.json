{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469169,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "VISPĀRĒJĀ CILVĒKA TIESĪBU DEKLARĀCIJA\nANO Ģenerālā Asambleja pieņēmusi 1948. gada 10. decembrī\nPREAMBULA\nIevērojot, ka visiem cilvēku sabiedrības locekļiem piemītošās pašcieņas un viņu\nvienlīdzīgu un neatņemamu tiesību atzīšana ir brīvības, taisnīguma un vispārēja miera\npamats, un\nievērojot, ka cilvēku tiesību necienīšana un nicināšana noved pie barbariskiem aktiem,\nkas izraisa sašutumu cilvēces apziņā, un ka tādas pasaules radīšana pasludināta kā\ncilvēku augstākie centieni, kurā cilvēkiem būs vārda un pārliecības brīvība un tie būs\nbrīvi no bailēm un trūkuma, un\nievērojot, ka nepieciešams, lai cilvēka tiesības aizsargātu likuma spēks un cilvēks\nnebūtu spiests izmantot kā pēdējo līdzekli sacelšanos pret tirāniju un apspiestību, un\nievērojot, ka nepieciešams veicināt draudzīgu attiecību attīstību starp tautām, un\nievērojot, ka Apvienoto Nāciju tautas Statūtos apliecināja savu ticību cilvēka\npamattiesībām, cilvēka personības pašcieņai un vērtībai un vīriešu un sieviešu\nlīdztiesībai un apņēmās sekmēt sociālo progresu un labākus dzīves apstākļus vislielākās\nbrīvības apstākļos, un\nievērojot, ka Dalībvalstis ir apņēmušās panākt, sadarbojoties ar Apvienoto Nāciju\nOrganizāciju, sekmēt cilvēka tiesību un pamatbrīvību vispārēju cienīšanu un ievērošanu,\nun\nievērojot, ka šo tiesību un brīvību vispārējai izpratnei ir milzīga nozīme šīs\napņemšanās pilnīgai īstenošanai,\ntāpēc Ģenerālā Asambleja\npasludina šo Vispārējo cilvēka tiesību deklarāciju par visu tautu un nāciju sasniegumu\nkopējo standartu, lai katrs cilvēks un katra sabiedrības institūcija, pastāvīgi paturot\nprātā šo Deklarāciju, censtos ar apmācību un izglītošanu veicināt šo tiesību un\nbrīvības respektēšanu un, īstenojot progresīvus nacionālos un starptautiskos pasākumus,\nnodrošinātu to vispārēju un efektīvu atzīšanu un ievērošanu kā pašu Organizācijas\ndalībvalstu starpā, tā arī to jurisdikcijā esošo teritoriju tautās.\n1. pants\nVisi cilvēki piedzimst brīvi un vienlīdzīgi savā pašcieņā un tiesībās. Viņi ir\napveltīti ar saprātu un sirdsapziņu, un viņiem jāizturas citam pret citu brālības garā.\n2. pants\nIkvienam ir tiesības uz visām šajā Deklarācijā pasludinātajām tiesībām un brīvībām, bez\njebkāda veida atšķirības pēc rases, ādas krāsas, dzimuma, valodas, reliģijas,\npolitiskās vai citas pārliecības, nacionālās vai sociālās izcelsmes, mantiskā stāvokļa,\ndzimšanas vai cita statusa.\nTurklāt nedrīkst noteikt nekādu atšķirību pēc tās valsts vai teritorijas, politiskā,\ntiesiskā vai starptautiskā statusa, pie kuras cilvēks pieder neatkarīgi no tā, vai šī\nteritorija ir neatkarīga, aizbildnībā esoša, bez pašpārvaldes vai kaut kā citādi",
            "Image": "bc75562192fa50e863f29ccd20253118"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ierobežota savā suverenitātē.\n3. pants\nIkvienam ir tiesības uz dzīvību, brīvību un personas neaizskaramību.\n4. pants\nNevienu nedrīkst turēt verdzībā vai dzimtbūtniecībā; visa veida verdzība un vergu\ntirdzniecība ir jāaizliedz.\n5. pants\nNevienu nedrīkst pakļaut spīdzināšanai vai cietsirdīgi, necilvēcīgi ar viņu apieties\nvai sodīt, pazemojot viņa cilvēcisko cieņu.\n6. pants\nIkvienam, visur, ir tiesības būt atzītam par personu likuma priekšā.\n7. pants\nVisi ir vienlīdzīgi likuma priekšā un viņiem ir tiesības, bez jebkādas diskriminācijas,\nuz vienādu likuma aizsardzību. Visiem ir tiesības uz vienādu aizsardzību pret jebkādu\ndiskrimināciju, pārkāpjot šo Deklarāciju, un pret jebkuru kūdīšanu uz tādu\ndiskrimināciju.\n8. pants\nIkvienam ir tiesības uz efektīvu viņa tiesību atjaunošanu kompetentās nacionālajās\ntiesās gadījumos, par nodarījumiem, kas pārkāpj viņa pamattiesības, kas garantētas\nkonstitūcijā vai likumā.\n9. pants\nNevienu nedrīkst patvaļīgi arestēt, aizturēt vai pakļaut izraidīšanai.\n10. pants\nIkvienam viņa tiesību un pienākumu noskaidrošanai, kā arī viņam izvirzītās kriminālās\napsūdzības pamatotības noteikšanai, ir tiesības, lai viņu lietu atklāti un, ievērojot\nvisas taisnīguma prasības, uz pilnīgas līdztiesības pamata izskatītu neatkarīga un\nobjektīva tiesa.\n11. pants\nKatram, kas ir apsūdzēts kriminālnoziegumā, ir tiesības tikt uzskatītam par nevainīgu,\nkamēr viņa vaina nav pierādīta saskaņā ar likumu atklātā tiesas procesā, kurā viņam ir\nbijušas nodrošinātas visas savai aizstāvībai nepieciešamās garantijas.\nNevienu nedrīkst notiesāt par sodāmu tiesībpārkāpumu tādas darbības vai bezdarbības\ndēļ, kas saskaņā ar izdarīšanas brīdī spēkā bijušajiem nacionālajiem likumiem vai\nstarptautiskajām tiesībām nebija sodāms tiesībpārkāpums. Tāpat nedrīkst piespriest\nsmagāku sodu nekā tas, kas bija jāpiemēro laikā, kad tika izdarīts sodāmais\ntiesībpārkākums.\n12. pants",
            "Image": "f7701092fe2456ff3322beba9d12eb86"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Nedrīkst patvaļīgi iejaukties neviena personiskajā un ģimenes dzīvē, patvaļīgi pārkāpt\nviņa dzīvokļa vai korespondences neaizskaramību vai apdraudēt viņa godu un reputāciju.\nKatram ir tiesības uz likuma aizsardzību pret šādu iejaukšanos vai apdraudējumiem.\n13. pants\nIkvienam ir tiesības brīvi pārvietoties un izvēlēties sev dzīvesvietu ikvienā valstī.\nIkvienam ir tiesības atstāt jebkuru, arī savu valsti un atgriezties savā valstī.\n14. pants\nIkvienam ir tiesības meklēt un izmantot patvērumu no vajāšanas citās valstīs. Šīs\ntiesības nevar tikt izmantotas tādas vajāšanas gadījumā, kas īstenībā nav saistīta ar\npolitiskiem noziegumiem vai ar darbībām, kas ir pretrunā ar Apvienoto\nNāciju Organizācijas mērķiem un principiem.\n15. pants\nIkvienam ir tiesības uz pilsonību.\nNevienam patvaļīgi nedrīkst atņemt tā pilsonību vai atteikt tiesības mainīt savu\npilsonību.\n16. pants\nPilngadīgajiem vīriešiem un sievietēm ir tiesības bez jebkādiem ar rasi, nacionalitāti\nvai reliģiju saistītiem ierobežojumiem stāties laulībā un nodibināt ģimeni. Viņiem ir\nvienlīdzīgas tiesības, stāties laulībā, laulības laikā un šķirot laulību.\nLaulība var tikt slēgta tikai ar abu personu, kas stājas laulībā, brīvu un pilnīgu\npiekrišanu.\nĢimene ir dabiska sabiedrības pamatvienība, un tai ir tiesības uz sabiedrības un valsts\naizsardzību.\n17. pants\nIkvienam ir tiesības uz īpašumu kā vienam, tā arī kopīgi ar citiem.\nNevienam patvaļīgi nedrīkst atņemt viņa īpašumu.\n18. pants\nIkvienam ir tiesības uz domu, apziņas un reliģijas brīvību; brīvību mainīt reliģiju vai\npārliecību, brīvību nodoties savai reliģijai un pārliecībai tiklab vienatnē, kā arī\nkopā ar citiem publiski vai nošķirti, piekopt reliģiju vai ticību, sludinot mācību,\nizpildot, pielūdzot un ievērojot to.\n19. pants\nIkvienam ir tiesības uz pārliecības un izteiksmes brīvību; šīs tiesības ietver brīvību\nbez iejaukšanās palikt pie saviem uzskatiem un meklēt, saņemt un izplatīt informāciju\nun idejas ar jebkuriem informācijas līdzekļiem neatkarīgi no valstu robežām.\n20. pants",
            "Image": "3dd25ce7fe8027776b6f66281b2ea533"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ikvienam ir tiesības uz miermīlīgu sapulču un asociācijas brīvību.\nNevienu nedrīkst piespiest piederēt kādai asociācijai.\n21. pants\nIkvienam ir tiesības piedalīties savas valsts pārvaldē tieši vai ar brīvi izvēlētu\npārstāvju starpniecību.\nIkvienam ir tiesības uz līdztiesīgu pieejamību valsts dienestam savā zemē.\nTautas gribai ir jābūt valdības varas pamatam; šai gribai jāizpaužas periodiskās un\nnefalsificētās vēlēšanās, kam jānotiek uz vispārēju un vienlīdzīgu vēlēšanu tiesību\npamata, aizklāti balsojot vai arī citās līdzvērtīgās brīvās balsošanas procedūrās.\n22. pants\nKatram kā sabiedrības loceklim ir tiesības uz sociālo drošību un viņam ir tiesības\nīstenot ar nacionālo centienu palīdzību un starptautiskās sadarbības ceļā, un\natbilstoši katras valsts struktūrai un resursiem, viņa pašcieņai un personības brīvai\nattīstībai nepieciešamās ekonomiskās, sociālās un kultūras tiesības.\n23. pants\nIkvienam ir tiesības uz darbu, uz brīvu darba izvēli, uz taisnīgiem un labvēlīgiem\ndarba apstākļiem un uz aizsardzību pret bezdarbu.\nIkvienam, bez jebkādas diskriminācijas, ir tiesības uz vienādu atlīdzību par\nlīdzvērtīgu darbu.\nKatram strādājošam ir tiesības uz taisnīgu un pienācīgu darba algu, kas nodrošina\ncilvēka cienīgu dzīvi viņam un viņa ģimenei. Nepieciešamības gadījumā tā jāpapildina ar\ncitiem sociālās nodrošināšanas līdzekļiem.\nKatram ir tiesības dibināt arodbiedrības un iestāties tajās savu interešu aizsardzībai.\n24. pants\nIkvienam ir tiesības uz atpūtu un brīvo laiku, ieskaitot saprātīgu darbadienas\nierobežojumu un apmaksātu periodisku atvaļinājumu.\n25. pants\nIkvienam ir tiesības uz viņa un viņa ģimenes veselības uzturēšanai un labklājībai\natbilstošu dzīves līmeni, ieskaitot uzturu, apģērbu, mājokli, medicīniskos pakalpojumus\nun nepieciešamo sociālo apkalpošanu, un tiesības uz nodrošinājumu bezdarba, slimības,\ndarba nespējas, atraitnības, vecuma vai citos iztikas līdzekļu zaudējumu gadījumos, kas\nradušies no viņa neatkarīgu apstākļu dēļ.\nMātēm un bērniem ir tiesības uz īpašu aizsardzību un palīdzību. Visiem bērniem, laulībā\nun ārlaulībā dzimušajiem, ir jābauda vienāda sociālā aizsardzība.\n26. pants\nIkvienam ir tiesības uz izglītību. Izglītībai, vismaz pamata un vispārējai izglītībai,\nir jābūt bezmaksas. Pamatizglītībai ir jābūt obligātai. Tehniskajai un profesionālajai\nizglītībai ir jābūt vispār pieejamai, un augstākajai izglītībai jābūt vienādi pieejamai",
            "Image": "20fc36a3b8b8fb4ecc9d86f72225e54f"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "visiem atbilstoši spējām.\nIzglītības mērķim jābūt pilnīgai personības attīstībai, kā arī cilvēka tiesību un\npamatbrīvību respektēšanas stiprināšanai.\nIzglītībai ir jāsekmē saprašanās, iecietība un draudzība starp visām tautām, rasu vai\nreliģiskajām grupām un jāsekmē Apvienoto Nāciju Organizācijas miera uzturēšanas\npasākumi.\n27. pants\nIkvienam ir tiesības brīvi piedalīties sabiedrības kultūras dzīvē, baudīt mākslu,\npiedalīties zinātnes progresā un izmantot tā labumus.\nIkvienam ir tiesības uz morālo un materiālo interešu aizsardzību, kas izriet no\nzinātniskajiem, literārajiem vai mākslas darbiem, kuru autors viņš ir.\n28. pants\nIkvienam ir tiesības uz sociālo un starptautisko kārtību, kurā var tikt pilnībā\nīstenotas šajā Deklarācijā izklāstītās tiesības un brīvības.\n29. pants\nIkvienam ir pienākumi pret sabiedrību, kurā vienīgi ir iespējama viņa personības brīva\nun pilnīga attīstība.\nIzmantojot savas tiesības un brīvības, katram cilvēkam ir jāpakļaujas tikai tādiem\nierobežojumiem, kas ir noteikti ar likumu, vienīgi ar mērķi nodrošināt citu cilvēku\ntiesību un brīvību pienācīgu atzīšanu un cienīšanu un morāles, sabiedriskās kārtības un\nvispārējas labklājības taisnīgu prasību apmierināšanu demokrātiskā sabiedrībā.\nŠīs tiesības un brīvības nekādā ziņā nedrīkst izmantot pretrunā ar Apvienoto Nāciju\nOrganizācijas mērķiem un principiem.\n30. pants\nNeko šajā Deklarācijā nedrīkst tulkot tādējādi, lai kādai valstij, personu grupai vai\natsevišķām personām būtu tiesības iesaistīties jebkādā pasākumā vai veikt jebkuru\ndarbību, kuru mērķis ir iznīcināt šajā Deklarācijā izklāstītās tiesības un brīvības.",
            "Image": "8a5afac34dbe982ca2d970bc85d6cbda"
        }
    }
}
