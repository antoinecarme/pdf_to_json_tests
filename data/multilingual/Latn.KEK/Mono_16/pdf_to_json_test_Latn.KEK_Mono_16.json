{
    "MetaData": {
        "Author": null,
        "Creation_Date": 1581468774,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "23771ee2667b5c3a8ba1f6cde67c6432",
            "Index": 0,
            "Label": "1",
            "Size": [
                595.0,
                842.0
            ],
            "Text": "LI XJULTIKANKIL XWANKILAL XLOQ'AL LI POYANAM SA' RUCHICH'OCH'\nChaq'b'enb'il xb'aan li xnimla ch'utam li xk'ihal li tenamit sa'\nruchich'och', chiru li lajeeb' xb'e li xpohil ralankil chiru li chihab'\n1,948.\n[Preamble]\nXch'olob'ankil naq li waank sa' xyaalal, li waank sa' usilal ut li\ntuqtuukilal sa'li ruchich'och' toj naraj naq xk'eb'al xloq'al ut\njuntaq'eetaq xwankil chijunil li poyanam;\nXch'olob'ankil naq makach'in li raylal nak'ulman sa' ruchich'och' xb'aan\nnaq maak'a' nake'raj re ut xik' nake'ril li xwankilal li xloq'al li\npoyanam, ut jo'kan naq xxaqab'aman kama' li jual aajel ru chiru li\npoyaman li xx'ub'ankil ru li ruchich'och' b'ar wi' li poyanam ink'a'\nte'xuwa rib' ut ink'a' sub'suqeb' sa' neb'a'il, re naq chi jo'kan sa naq\nte'aatinaq ut sa naq te'xpaab' li k'a'ru te'raj;\nXch'olob'ankil naq tento kolb'ilaq sa' li chaq'rab' li xwankilal ut li\nxloq'al li poyanam, re naq ink'a' taawakliiq chi xkolb'al rix sa'\njosq'il;\nXch'olob'ankil naq tento ajwi' xwaklesinkil li k'amok ib' sa' usilal sa'\nxyaanqeb' li k'ila tenamit sa' ruchich'och';\nXch'olob'ankil naq li Xch'uutamil li K'ila Tenamit sa' Ruchich'och'\n(Naciones Unidas) ak xe'xaqab' chi us sa' li xhuheb' li xwankilal ut li\nxloq'al li poyanam, li xjuntaq'eetil li wiinq rochb'en li ixq, ut\nxe'xke' xch'ool chi junajwa xwaklesinkil li tenamit re naq waanq\nxsahilal xyu'am ut twaanq sa' xyaalal;\nXch'olob'ankil naq li k'ila tenamit ch'utch'uukeb' sa' ruchich'och\nxe'xye naq te'xkol rix li xwankil ut li xloq'al li poyanam sa' chijunil\nli ruchich'och', ut\nXch'olob'ankil naq aajel ru naq juntaq'eet chi tawmaanq ru li na'leb'\nxyeeman arin, re naq chi tz'aqatz'aqal tauxmaanq;\nLi Xnimla Ch'utam li K'ila Tenamit sa' Ruchich'och' naxxaqab' li\nxjultikankil li xwankilal xloq'al li poyanam sa' ruchich'och' re naq\na'an wanq sa' xch'ooleb' chijunil li tenamit, a'an li te'xsik' chi\njunelik sa' junesal jo' sa' komonil, re naq te'xwaklesi rik'in li tzolom\nli roxloq'inkil li usilal ut li sahilal a'in ut te'xk'e xch'ool chi\nxb'aanunkil sa' xb'een chijunil li ruchich'och'.\nXb'een raqal (1)\nChijunil li poyanam juntaq'eet wankil xloq'al naq nake'yo'la, ut kama'\nak reheb' naq wan xna'leb'eb ut nake'reek'a rib', tento naq te'xk'am\nrib' sa' usilal chirib'ilrib'eb'.\nXkab' raqal (2)\nChijunil li usilal chaab'ilal wan sa' li Jultikahom a'in a'an re"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b1bd2df2d4e92c6e394b1afbd35705e3",
            "Index": 1,
            "Label": "2",
            "Size": [
                595.0,
                842.0
            ],
            "Text": "chijunil li poyanam, maak'a' naxye b'ar elajenaq, b'ar yo'lajenaq',\nchanru nailok, ma ixq ma wiinq, k'a'ru li raatinob'aal, li xpaab'aal,\nk'a'ru naxk'a'uxla chirix li awab'ejiink malaq k'a'ru chik chi\nna'leb'il, us ta b'ihom us ta neb'a', ut k'a'aq re ru chik.\nJo'kan ajwi' maak'a' naxye chanru wan li tenamit b'ar wi' chaljenaq wi'.\nRox raqal (3)\nChijunil li poyanam kolb'ilaq rix, jo' li xyu'am jo' li xwanjinik sa'\nxyaalal.\nXkaa raqal (4)\nMaajun li poyanam tireechani ta junaq chik li poyanam malaq tixtawasi ta\nrik'in kawil k'anjel. A'in ramb'il tz'aqal chiru li chaq'rab'.\nRo' raqal (5)\nMaani taaruuq tatawasiiq, tak'eheq chi toje'k xmaak malaq tasak'e'q chi\nyo'on malaq takub'siiq xwankil xpoyanamil.\nXwaq raqal (6)\nChijunil li poyanam yalaq b'ar naru xaqab'anb9ilaq xwankil chiru li\nchaq'rab'.\nXwuq raqak (7)\nJuntaq'eeteb' chijunil li poyanam chiru li chaq'rab' ut juntaq'eet ajwi'\nnaq kolb'ilaqeb' chiru. Junta'eet naq kolb'ilaqeb' wi te'raj ch'e'e'k\nchiru li usilal chaab'ilal wan chisa' li Jultikahom a'in.\nXwaqxaq raqal (8)\nChijunil li poyanam naru tajitoq chiru li chaq'rab' re naq takole'q\nxwankilal xloq'al wan sa' li Xnimal Ruhil Chaq'rab' jo' ajwi' sa' li\nk'ila chaq'rab'.\nXb'elee raqal (9)\nMaani naru tachape'q, tak'eheq' sa' tz'alam malaq taisiiq sa' xtenamit\nwi maak'a' xmaak.\nXlajee raqal (10)\nChijunil li poyanam naru taa'ab'iiq sa' juntaq'eetil ut chiru tenamit,\nxb'aan junaq li raqob'aal aatin ak a'an xk'anjel xaqxooq wi', re naq\ntasik'e'q chanru wan chiru li chaq'rab' malaq k'a'ut naq yo chi\nq'ab'aak.\nXjunlajuhil raqal (11)\nChijunil li poyanam q'ab'anb'il, naru xyeb'al naq maak'a' xmaak wi maji'\nnatawman xmaak, chiru li chaq'rab' ut chiru li tenamit, ut b'ar wi'\nnak'utun naq xteenq'aak chi us chi xkolb'al rib'."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ea019451275ab1c291e740c4345386af",
            "Index": 2,
            "Label": "3",
            "Size": [
                595.0,
                842.0
            ],
            "Text": "Maani tak'eheq chi toje'k xmaak wi li xb'anuhom malaq ink'a' xb'anuhom,\nmoko maak ta chiru li charq'rab' naq xk'ulman. Jo'kan ajwi' ink'a' naru\nxk'eb'al xtz'aqob' xtojb'al xmaak wi' maawa' a'an wan sa' li chaq'rab'\nnaq xmaako'.\nXkab'lajuhil raqal (12)\nMaani tach'i'ch'i'iiq chi maak'a' xyaalal, jo' sa' xjunkab'al, sa'\nrochoch, malaq xtanql hu, malaq re xjob'al. Chijunil li poyanam naru\ntixkol rib' chiru li chaq'rab' wi yo chi ch'i'ch'i'iik chi jo'kan.\nRoxlajuhil raqal (13)\nChijunil li poyanam yalaq b'ar taaruuq tab'eeq ut yaal re k'a'ru\ntenamitul takanaaq wi' chi waank.\nChijunil li tenamit naru tixkanab' li poyanam, us ta li re, ut naru\ntasutq'iiq sa xtenamit.\nXkaalajuhil raqal (14)\nWi yo chi sik'e'k junaq li poyanam naru tixkol rib' sa' junaq chik\ntenamit.\nA'in ink'a' naru xb'aanunkil wi tz'aqal ch'olch'o sa' raqob'aal aatin\nnaq wan xmaak chiru li chaq'rab' malaq chiru li xyehom xna'leb'il\nxch'utaamil li xk'ila tenamitul li ruchich'och'.\nRo'lajuhil raqal (15)\nChijunil li poyanam naru twanq xtenamitul.\nMaani taruuq taisiiq chiru li xtenamitul, jo' ajwi' li xjalb'al wi\njo'kan traj.\nXwaqlajuhil raqal (16)\nEb' li wiinq ut eb' li ixq, naq naxraw xq'ehil, naru nake'sumla ut\nte'waanq us ta te'xk'uub' xjunkab'al, ut juntaq'eet xwankileb' naq\nte'waanq us ta te'xjach rib' moqon. Li usilal a'in a'an re chijunila li\npoyanam, maak'a' naxye chanru nailok, b'ar xtenamitul malaq li\nxpaab'aal.\nNaru li sumlaak wi' li poyanam te'raj sumlaak.\nLi junkab'al a'an tz'aqal li xaqxo wi' junaq li tenamit, jo'kan naq\nkolb'ilaq xb'aan li tenamit jo' ajwi' li x'awab'ejilal li tenamit.\nXwuqlajuhil raqal (17)\nChijunil li poyanam naru twaanq k'a'aq ru re, chi xjunesalil ut sa'\nkomanil.\nMaani tamaq'e'q li k'a'aq ru re chiru chi maak'a'aq xyaalal.\nXwaqxaqlajuhil raqal (18)"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f7be41c956165cc77d58275225ea1322",
            "Index": 3,
            "Label": "4",
            "Size": [
                595.0,
                842.0
            ],
            "Text": "Chijunil li poyanam taruuq tixk'a'uxla, tireek'a ut tixpaab' li k'a'ru\ntraj; taruuq ajwi' tixjal li xpaab'aal malaq lix k'a'uxl, taruuq\ntixb'aanu li xpaab'aal malaq li xk'a'uxl, chi xjunesal ut sa' komonil,\nchiru tenamit malaq sa' muqmu, chi k'utb'il, chi b'aanunb'il malaq chi\nilb'il.\nXb'eleelajuhil raqal (19)\nChijunil li poyanam naru tixye li k'a'ru nak'ulun sa' xch'ool; ink'a'\nnaru tach'i'ch'i'iiq xb'aan a'an, taruuq tixsik', tixk'ul li k'ila\nna'leb' ut tarisi resil yalaq b'ar.\nXjunmayil raqal (20)\nChijunil li poyanam naru tixch'utub' rib' ut tixyoob' xch'utam chi\ntuqtuukilal.\nMaani tamine'q chiru waank sa' junaq ch'utam.\nJun xka'k'aalil raqal (21)\nChijunil li poyanam naru naoken sa' x'awab'ejilal li xtenamit, a'anaq\najwi' malaq yal tixsik' ruuchil.\nChijunil li poyanam naru naok chi k'anjelak chiru li awab'ejilal sa' li\nxtenamit.\nLi k'a'ru naraj li tenamit a'an li nataqlan sa' xb'een li xb'aanuhom li\nawab'ejilal; aran nak'utun naq nawan li sik'ok u, ab'an tento\nxb'aanunkil naq naxtaw xq'ehil, te'okeenq chijunil ut sa' muqmu re naq\nyaal re li tenamit ani tixxaqab'.\nWiib' xka'k'aalil raqal (22)\nChijunil li poyanam kolb'ilaq rix ut teenq'anb'ilaq, li xtenamitul ut li\nxteenq li ab'l tenamit tento naq te'xsik' xyaalal xteenq'ankil, kama'\nnaraj xloq'al xwankilal re naq sa wanq.\nOxib' xka'ak'aalil raqal (23)\nChijunil li poyanam naru nak'anjelak, naru tixsik' ru xk'anjel, chaab'il\nk'anjel ut kolb'ilaq re naq junelik waanq xk'anjel.\nChijunil li poyanam juntaq'eetaq xtojb'al naq juntaq'eet k'anjel\nxb'aanu.\nChijunil li poyanam chaab'il tojb'ilaq re naq wanq rochb'en li\nxjunkab'al sa' xyaalal, kama' naraj li xloq'al xwankilal. Jual us wi\nnaru xk'ub'ankil chic b'ayaq ru.\nChijunil li poyanam naru naxyoob' xch'uut ut naru naok sa' ch'uut re\nxkolb'al rix li xk'anjel.\nKaahib' xka'k'aalil raqal (24)\nChijunil li poyanam naru nahilan, tirajsi ru naq maak'a'aq xk'anjel,\ntz'aqalaq ru li xkutan ut tojb'ilaq naq tahilaanq."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "36a5cb71e9cce29ffcb6ca76a191d8f1",
            "Index": 4,
            "Label": "5",
            "Size": [
                595.0,
                842.0
            ],
            "Text": "Oob' xka'k'aalil raqal (25)\nChijunil li poyanam kolb'ilaq li xyu'am, jo' ajwi' re li xjunkab'al, re\nnaq kawaq ut sahaq sa' xch'ool, waanq xwa ruk'a', raq'ej, rochoch,\nilb'ilaq sa' xyajel; kolb'ilaq rix wi taasachq xk'anjel, wi tayajeerq,\nwi tixtoch' rib', wi tajunataliiq, wi tatiixq, malaq k'a'aq chik re ru\ntixk'ul.\nLi nab'ej ut li kok'al a'an jual ilb'ilaqeb' chi us. Chijunil li kok'al\njuntaq'eet rilb'aleb' us ta ink'a' sumsukeb' li xyuwa'.\nWaqib' xka'k'aalil raqal (26)\nChijunil li poyanam naru natzolok. Li tzolom tento naq wanq chi siib'il\nus ta ka'aj wi' li xtikib'ankil. Li xtikib'ankil tento xb'aanunkil. Li\nxkomon chijunil te'ruuq te'okeenq chirix.\nLi xwaklesinkil ut li xtuqub'ankil ru li poyanam a'an li xk'anjel li\ntzolom, jo' ajwi' li xkawob'resinkil li roxloq'inkil li xloq'al\nxwankilal li poyanam ut li waank sa' xyaalal; tixteenq'a li k'amok ib'\nsa' usilal, li kuyuk maak ut li rahok ib' sa' xyaanqeb' chijunil li\ntenamit, xch'uutal tenamit ut li paab'aal; ut tixteenq'a xwaklesinkil\nxna'leb' li xch'uutal li k'ila tenamit sa' ruchich'och' re li usilal\ntuqtuukilal.\nLi na'b'ej yuwa'b'ej naru te'xsik' ru li xtzolomeb' li ral xk'ajol.\nWuqub' xka'k'aalil raqal (27)\nChijunil li poyanam naru naoken sa' li xb'aanuhom li tenamit, tirajsi ru\nrik'in ut taokeenq chi tenq'aank re xteenq'ankil ajwi' rib' rik'in li\nxna'leb' li tenamit.\nChijunil li poyanam naru taakole'q chiru chijunil li k'a'aq re ru\nxb'aanuhom.\nWaqxaqib'xka'k'aalil raqal (28)\nRe chijunil li poyanam li usilal naq sa' chijunil li ruchich'och' chi\npaab'aaq ta li loq'al wankilal xjultikaman arin.\nB'eleeb' xka'k'aalil raqal (29)\nChijunil li poyanam wan xb'aanuhom chiru li xtenamit, xb'aan naq ka'aj\nwi' aran truuq tz'aqal chi waklesinkil rib'.\nNaq wanq sa' li xloq'al ut li xwankilal, chijunil li poyanam ka'aj wi'\nli chaq'rab' naru taramoq re, re naq chi jo'kan roxloq'inkil li xloql'al\nxwankil li komon, ut chijo'kan tuqtuuq ru twaanq li tenamit.\nLi loq'al wankilal, chaab'ilal usilal a'in maajunsut truuq oksimmanq wi\nink'a' junaj ru rik'in li xna'leb' ut li xyehom li Xch'uutal li K'ila\nTenamit sa' ruchich'ch'.\nLajeeb' xka'k'aalil raqal (30)\nMaani taruuq taasik'oq sa' li Jultikahom a'in, k'a'ru xb'aanunkil re"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "fa87e7f2ed9b5fa9b866c7f87496a18a",
            "Index": 5,
            "Label": "6",
            "Size": [
                595.0,
                842.0
            ],
            "Text": "xjeb'al ru li loq'al wankilal, usilal chaab'ilal xaqab'anb'il sa' li\nJultikahom a'in."
        }
    }
}
