{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468806,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "LI XJULTIKANKIL XWANKILAL XLOQ'AL LI POYANAM SA' RUCHICH'OCH'\nChaq'b'enb'il xb'aan li xnimla ch'utam li xk'ihal li tenamit sa' ruchich'och', chiru li lajeeb' xb'e li xpohil ralankil\nchiru li chihab' 1,948.\n[Preamble]\nXch'olob'ankil naq li waank sa' xyaalal, li waank sa' usilal ut li tuqtuukilal sa'li ruchich'och' toj naraj naq xk'eb'al\nxloq'al ut juntaq'eetaq xwankil chijunil li poyanam;\nXch'olob'ankil naq makach'in li raylal nak'ulman sa' ruchich'och' xb'aan naq maak'a' nake'raj re ut xik' nake'ril li\nxwankilal li xloq'al li poyanam, ut jo'kan naq xxaqab'aman kama' li jual aajel ru chiru li poyaman li xx'ub'ankil ru\nli ruchich'och' b'ar wi' li poyanam ink'a' te'xuwa rib' ut ink'a' sub'suqeb' sa' neb'a'il, re naq chi jo'kan sa naq\nte'aatinaq ut sa naq te'xpaab' li k'a'ru te'raj;\nXch'olob'ankil naq tento kolb'ilaq sa' li chaq'rab' li xwankilal ut li xloq'al li poyanam, re naq ink'a' taawakliiq chi\nxkolb'al rix sa' josq'il;\nXch'olob'ankil naq tento ajwi' xwaklesinkil li k'amok ib' sa' usilal sa' xyaanqeb' li k'ila tenamit sa' ruchich'och';\nXch'olob'ankil naq li Xch'uutamil li K'ila Tenamit sa' Ruchich'och' (Naciones Unidas) ak xe'xaqab' chi us sa' li\nxhuheb' li xwankilal ut li xloq'al li poyanam, li xjuntaq'eetil li wiinq rochb'en li ixq, ut xe'xke' xch'ool chi junajwa\nxwaklesinkil li tenamit re naq waanq xsahilal xyu'am ut twaanq sa' xyaalal;\nXch'olob'ankil naq li k'ila tenamit ch'utch'uukeb' sa' ruchich'och xe'xye naq te'xkol rix li xwankil ut li xloq'al li\npoyanam sa' chijunil li ruchich'och', ut\nXch'olob'ankil naq aajel ru naq juntaq'eet chi tawmaanq ru li na'leb' xyeeman arin, re naq chi tz'aqatz'aqal\ntauxmaanq;\nLi Xnimla Ch'utam li K'ila Tenamit sa' Ruchich'och' naxxaqab' li xjultikankil li xwankilal xloq'al li poyanam sa'\nruchich'och' re naq a'an wanq sa' xch'ooleb' chijunil li tenamit, a'an li te'xsik' chi junelik sa' junesal jo' sa'\nkomonil, re naq te'xwaklesi rik'in li tzolom li roxloq'inkil li usilal ut li sahilal a'in ut te'xk'e xch'ool chi xb'aanunkil\nsa' xb'een chijunil li ruchich'och'.\nXb'een raqal (1)\nChijunil li poyanam juntaq'eet wankil xloq'al naq nake'yo'la, ut kama' ak reheb' naq wan xna'leb'eb ut\nnake'reek'a rib', tento naq te'xk'am rib' sa' usilal chirib'ilrib'eb'.\nXkab' raqal (2)\nChijunil li usilal chaab'ilal wan sa' li Jultikahom a'in a'an re chijunil li poyanam, maak'a' naxye b'ar elajenaq, b'ar\nyo'lajenaq', chanru nailok, ma ixq ma wiinq, k'a'ru li raatinob'aal, li xpaab'aal, k'a'ru naxk'a'uxla chirix li\nawab'ejiink malaq k'a'ru chik chi na'leb'il, us ta b'ihom us ta neb'a', ut k'a'aq re ru chik.\nJo'kan ajwi' maak'a' naxye chanru wan li tenamit b'ar wi' chaljenaq wi'.\nRox raqal (3)\nChijunil li poyanam kolb'ilaq rix, jo' li xyu'am jo' li xwanjinik sa' xyaalal.\nXkaa raqal (4)\nMaajun li poyanam tireechani ta junaq chik li poyanam malaq tixtawasi ta rik'in kawil k'anjel. A'in ramb'il tz'aqal\nchiru li chaq'rab'.\nRo' raqal (5)\nMaani taaruuq tatawasiiq, tak'eheq chi toje'k xmaak malaq tasak'e'q chi yo'on malaq takub'siiq xwankil\nxpoyanamil.\nXwaq raqal (6)\nChijunil li poyanam yalaq b'ar naru xaqab'anb9ilaq xwankil chiru li chaq'rab'.\nXwuq raqak (7)\nJuntaq'eeteb' chijunil li poyanam chiru li chaq'rab' ut juntaq'eet ajwi' naq kolb'ilaqeb' chiru. Junta'eet naq\nkolb'ilaqeb' wi te'raj ch'e'e'k chiru li usilal chaab'ilal wan chisa' li Jultikahom a'in.\nXwaqxaq raqal (8)\nChijunil li poyanam naru tajitoq chiru li chaq'rab' re naq takole'q xwankilal xloq'al wan sa' li Xnimal Ruhil\nChaq'rab' jo' ajwi' sa' li k'ila chaq'rab'.",
            "Image": "20976ede03e154ff4e5ceb3e62cd0590"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Xb'elee raqal (9)\nMaani naru tachape'q, tak'eheq' sa' tz'alam malaq taisiiq sa' xtenamit wi maak'a' xmaak.\nXlajee raqal (10)\nChijunil li poyanam naru taa'ab'iiq sa' juntaq'eetil ut chiru tenamit, xb'aan junaq li raqob'aal aatin ak a'an\nxk'anjel xaqxooq wi', re naq tasik'e'q chanru wan chiru li chaq'rab' malaq k'a'ut naq yo chi q'ab'aak.\nXjunlajuhil raqal (11)\nChijunil li poyanam q'ab'anb'il, naru xyeb'al naq maak'a' xmaak wi maji' natawman xmaak, chiru li chaq'rab' ut\nchiru li tenamit, ut b'ar wi' nak'utun naq xteenq'aak chi us chi xkolb'al rib'.\nMaani tak'eheq chi toje'k xmaak wi li xb'anuhom malaq ink'a' xb'anuhom, moko maak ta chiru li charq'rab' naq\nxk'ulman. Jo'kan ajwi' ink'a' naru xk'eb'al xtz'aqob' xtojb'al xmaak wi' maawa' a'an wan sa' li chaq'rab' naq\nxmaako'.\nXkab'lajuhil raqal (12)\nMaani tach'i'ch'i'iiq chi maak'a' xyaalal, jo' sa' xjunkab'al, sa' rochoch, malaq xtanql hu, malaq re xjob'al.\nChijunil li poyanam naru tixkol rib' chiru li chaq'rab' wi yo chi ch'i'ch'i'iik chi jo'kan.\nRoxlajuhil raqal (13)\nChijunil li poyanam yalaq b'ar taaruuq tab'eeq ut yaal re k'a'ru tenamitul takanaaq wi' chi waank.\nChijunil li tenamit naru tixkanab' li poyanam, us ta li re, ut naru tasutq'iiq sa xtenamit.\nXkaalajuhil raqal (14)\nWi yo chi sik'e'k junaq li poyanam naru tixkol rib' sa' junaq chik tenamit.\nA'in ink'a' naru xb'aanunkil wi tz'aqal ch'olch'o sa' raqob'aal aatin naq wan xmaak chiru li chaq'rab' malaq chiru\nli xyehom xna'leb'il xch'utaamil li xk'ila tenamitul li ruchich'och'.\nRo'lajuhil raqal (15)\nChijunil li poyanam naru twanq xtenamitul.\nMaani taruuq taisiiq chiru li xtenamitul, jo' ajwi' li xjalb'al wi jo'kan traj.\nXwaqlajuhil raqal (16)\nEb' li wiinq ut eb' li ixq, naq naxraw xq'ehil, naru nake'sumla ut te'waanq us ta te'xk'uub' xjunkab'al, ut\njuntaq'eet xwankileb' naq te'waanq us ta te'xjach rib' moqon. Li usilal a'in a'an re chijunila li poyanam, maak'a'\nnaxye chanru nailok, b'ar xtenamitul malaq li xpaab'aal.\nNaru li sumlaak wi' li poyanam te'raj sumlaak.\nLi junkab'al a'an tz'aqal li xaqxo wi' junaq li tenamit, jo'kan naq kolb'ilaq xb'aan li tenamit jo' ajwi' li x'awab'ejilal\nli tenamit.\nXwuqlajuhil raqal (17)\nChijunil li poyanam naru twaanq k'a'aq ru re, chi xjunesalil ut sa' komanil.\nMaani tamaq'e'q li k'a'aq ru re chiru chi maak'a'aq xyaalal.\nXwaqxaqlajuhil raqal (18)\nChijunil li poyanam taruuq tixk'a'uxla, tireek'a ut tixpaab' li k'a'ru traj; taruuq ajwi' tixjal li xpaab'aal malaq lix\nk'a'uxl, taruuq tixb'aanu li xpaab'aal malaq li xk'a'uxl, chi xjunesal ut sa' komonil, chiru tenamit malaq sa'\nmuqmu, chi k'utb'il, chi b'aanunb'il malaq chi ilb'il.\nXb'eleelajuhil raqal (19)\nChijunil li poyanam naru tixye li k'a'ru nak'ulun sa' xch'ool; ink'a' naru tach'i'ch'i'iiq xb'aan a'an, taruuq tixsik',\ntixk'ul li k'ila na'leb' ut tarisi resil yalaq b'ar.\nXjunmayil raqal (20)\nChijunil li poyanam naru tixch'utub' rib' ut tixyoob' xch'utam chi tuqtuukilal.\nMaani tamine'q chiru waank sa' junaq ch'utam.",
            "Image": "ed38dda9212f24092dde2798afb517fc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Jun xka'k'aalil raqal (21)\nChijunil li poyanam naru naoken sa' x'awab'ejilal li xtenamit, a'anaq ajwi' malaq yal tixsik' ruuchil.\nChijunil li poyanam naru naok chi k'anjelak chiru li awab'ejilal sa' li xtenamit.\nLi k'a'ru naraj li tenamit a'an li nataqlan sa' xb'een li xb'aanuhom li awab'ejilal; aran nak'utun naq nawan li\nsik'ok u, ab'an tento xb'aanunkil naq naxtaw xq'ehil, te'okeenq chijunil ut sa' muqmu re naq yaal re li tenamit\nani tixxaqab'.\nWiib' xka'k'aalil raqal (22)\nChijunil li poyanam kolb'ilaq rix ut teenq'anb'ilaq, li xtenamitul ut li xteenq li ab'l tenamit tento naq te'xsik'\nxyaalal xteenq'ankil, kama' naraj xloq'al xwankilal re naq sa wanq.\nOxib' xka'ak'aalil raqal (23)\nChijunil li poyanam naru nak'anjelak, naru tixsik' ru xk'anjel, chaab'il k'anjel ut kolb'ilaq re naq junelik waanq\nxk'anjel.\nChijunil li poyanam juntaq'eetaq xtojb'al naq juntaq'eet k'anjel xb'aanu.\nChijunil li poyanam chaab'il tojb'ilaq re naq wanq rochb'en li xjunkab'al sa' xyaalal, kama' naraj li xloq'al\nxwankilal. Jual us wi naru xk'ub'ankil chic b'ayaq ru.\nChijunil li poyanam naru naxyoob' xch'uut ut naru naok sa' ch'uut re xkolb'al rix li xk'anjel.\nKaahib' xka'k'aalil raqal (24)\nChijunil li poyanam naru nahilan, tirajsi ru naq maak'a'aq xk'anjel, tz'aqalaq ru li xkutan ut tojb'ilaq naq\ntahilaanq.\nOob' xka'k'aalil raqal (25)\nChijunil li poyanam kolb'ilaq li xyu'am, jo' ajwi' re li xjunkab'al, re naq kawaq ut sahaq sa' xch'ool, waanq xwa\nruk'a', raq'ej, rochoch, ilb'ilaq sa' xyajel; kolb'ilaq rix wi taasachq xk'anjel, wi tayajeerq, wi tixtoch' rib', wi\ntajunataliiq, wi tatiixq, malaq k'a'aq chik re ru tixk'ul.\nLi nab'ej ut li kok'al a'an jual ilb'ilaqeb' chi us. Chijunil li kok'al juntaq'eet rilb'aleb' us ta ink'a' sumsukeb' li\nxyuwa'.\nWaqib' xka'k'aalil raqal (26)\nChijunil li poyanam naru natzolok. Li tzolom tento naq wanq chi siib'il us ta ka'aj wi' li xtikib'ankil. Li xtikib'ankil\ntento xb'aanunkil. Li xkomon chijunil te'ruuq te'okeenq chirix.\nLi xwaklesinkil ut li xtuqub'ankil ru li poyanam a'an li xk'anjel li tzolom, jo' ajwi' li xkawob'resinkil li roxloq'inkil\nli xloq'al xwankilal li poyanam ut li waank sa' xyaalal; tixteenq'a li k'amok ib' sa' usilal, li kuyuk maak ut li rahok\nib' sa' xyaanqeb' chijunil li tenamit, xch'uutal tenamit ut li paab'aal; ut tixteenq'a xwaklesinkil xna'leb' li\nxch'uutal li k'ila tenamit sa' ruchich'och' re li usilal tuqtuukilal.\nLi na'b'ej yuwa'b'ej naru te'xsik' ru li xtzolomeb' li ral xk'ajol.\nWuqub' xka'k'aalil raqal (27)\nChijunil li poyanam naru naoken sa' li xb'aanuhom li tenamit, tirajsi ru rik'in ut taokeenq chi tenq'aank re\nxteenq'ankil ajwi' rib' rik'in li xna'leb' li tenamit.\nChijunil li poyanam naru taakole'q chiru chijunil li k'a'aq re ru xb'aanuhom.\nWaqxaqib'xka'k'aalil raqal (28)\nRe chijunil li poyanam li usilal naq sa' chijunil li ruchich'och' chi paab'aaq ta li loq'al wankilal xjultikaman arin.\nB'eleeb' xka'k'aalil raqal (29)\nChijunil li poyanam wan xb'aanuhom chiru li xtenamit, xb'aan naq ka'aj wi' aran truuq tz'aqal chi waklesinkil\nrib'.\nNaq wanq sa' li xloq'al ut li xwankilal, chijunil li poyanam ka'aj wi' li chaq'rab' naru taramoq re, re naq chi jo'kan\nroxloq'inkil li xloql'al xwankil li komon, ut chijo'kan tuqtuuq ru twaanq li tenamit.\nLi loq'al wankilal, chaab'ilal usilal a'in maajunsut truuq oksimmanq wi ink'a' junaj ru rik'in li xna'leb' ut li\nxyehom li Xch'uutal li K'ila Tenamit sa' ruchich'ch'.\nLajeeb' xka'k'aalil raqal (30)",
            "Image": "8280c8909b5c87b71a0e867f00ccb05c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Maani taruuq taasik'oq sa' li Jultikahom a'in, k'a'ru xb'aanunkil re xjeb'al ru li loq'al wankilal, usilal chaab'ilal\nxaqab'anb'il sa' li Jultikahom a'in.",
            "Image": "884fe15c4b508a6f2268cdab8a7d3dc7"
        }
    }
}
