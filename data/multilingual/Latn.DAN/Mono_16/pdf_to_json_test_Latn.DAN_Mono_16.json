{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467700,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Den 10. december 1948 vedtog og offentliggjorde FNs tredie\ngeneralforsamling Verdenserkl\u00e6ringen om Menneskerettighederne.\nErkl\u00e6ringen blev vedtaget med 48 landes ja-stemmer Ingen lande stemte\nimod. 8 lande afstod.\nUmiddelbart efter denne historiske begivenhed henstillede\ngeneralforsamlingen til alle medlemslande, at de offentliggjorde\nerkl\u00e6ringens fulde tekst. De skulle desuden \"foranstalte, at den bliver\nomdelt, fremlagt, l\u00e6st og forklaret i s\u00e6rdeleshed i skoler og andre\nundervisningsinstitutioner, uden hensyn til de forskellige landes og\nomr\u00e5ders politiske forhold\".\nErkl\u00e6ringens officielle tekst findes p\u00e5 FNs seks officielle sprog:\narabisk, engelsk, fransk, kinesisk, russisk og spansk. Endvidere har en\nlang r\u00e6kke af FNs medlemslande fulgt generalforsamlingens opfordring og\noversat erkl\u00e6ringen til det nationale sprog. Den danske overs\u00e6ttelse p\u00e5\nde f\u00f8lgende sider er udarbejdet af udenrigsministeriet.\nVed henvendelse til FNs nordiske informationskontor i K\u00f8benhavn kan man\ngratis rekvirere eksemplarer af erkl\u00e6ringen p\u00e5 henholdsvis FNs\nofficielle sprog, de \u00f8vrige nordiske sprog samt et begr\u00e6nset antal andre\nsprog.\nVERDENSERKL\u00c6RINGEN OM MENNESKERETTIGHEDERNE\nINDLEDNING\nDa anerkendelse af den mennesket iboende v\u00e6rdighed og af de lige og\nufortabelige rettigheder for alle medlemmer af den menneskelige familie\ner grundlaget for frihed, retf\u00e6rdighed og fred i verden,\nda tilsides\u00e6ttelse af og foragt for menneskerettighederne har f\u00f8rt til\nbarbariske handlinger, der har opr\u00f8rt menneskehedens samvittighed, og da\nskabelsen af en verden, hvor menneskene nyder tale- og trosfrihed og\nfrihed for frygt og n\u00f8d, er blevet forkyndt som folkenes h\u00f8jeste m\u00e5l,\nda det er af afg\u00f8rende betydning, at menneskerettighederne beskyttes af\nloven, hvis ikke mennesket som en sidste udvej skal tvinges til at g\u00f8re\nopr\u00f8r mod tyranni og undertrykkelse,\nda det er af afg\u00f8rende betydning at fremme udviklingen af venskabelige\nforhold mellem nationerne,\nda De forenede Nationers folk i pagten p\u00e5ny har bekr\u00e6ftet deres tro p\u00e5\nfundamentale menneskerettigheder, p\u00e5 menneskets v\u00e6rdighed og v\u00e6rd og p\u00e5\nlige rettigheder for m\u00e6nd og kvinder, og har besluttet at fremme sociale\nfremskridt og h\u00f8jne levevilk\u00e5rene under st\u00f8rre frihed,\nda medlemsstaterne har forpligtet sig til i samarbejde med De forenede\nNationer at arbejde for fremme af almindelig respekt fur og overholdelse\naf menneskerettigheder og fundamentale frihedsrettigheder,\nda en f\u00e6lles forst\u00e5else af disse rettigheder og friheder er af den\nst\u00f8rste betydning for den fulde virkeligg\u00f8relse af denne forpligtelse,",
            "Image": "4948a5e35516a67afa71b75de1d31d18"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "proklamerer\nPLENARFORSAMLINGEN\nderfor nu denne VERDENSERKL\u00c6RING OM MENNESKERETTIGHEDERNE som et f\u00e6lles\nm\u00e5l for alle folk og alle nationer med det form\u00e5l, at ethvert menneske\nog ethvert samfundsorgan stedse med denne erkl\u00e6ring for \u00f8je skal str\u00e6be\nefter gennem undervisning og opdragelse at fremme respekt for disse\nrettigheder og friheder og gennem fremadskridende nationale og\ninternationale foranstaltninger at sikre, at de anerkendes og overholdes\noveralt og effektivt, b\u00e5de blandt befolkningerne i medlemsstaterne og\nblandt befolkningerne i de omr\u00e5der, der befinder sig under deres styre.\nArtikel 1.\nAlle mennesker er f\u00f8dt frie og lige i v\u00e6rdighed og rettigheder. De er\nudstyret med fornuft og samvittighed, og de b\u00f8r handle mod hverandre i\nen broderskabets \u00e5nd.\nArtikel 2.\nEnhver har krav p\u00e5 alle de rettigheder og friheder, som n\u00e6vnes i denne\nerkl\u00e6ring, uden forskelsbehandling af nogen art, f. eks. p\u00e5 grund af\nrace, farve, k\u00f8n, sprog, religion, politisk eller anden anskuelse,\nnational eller social oprindelse, formueforhold, f\u00f8dsel eller anden\nsamfundsm\u00e6ssig stilling.\nDer skal heller ikke g\u00f8res nogen forskel p\u00e5 grund af det lands eller\nomr\u00e5des jurisdiktionsforhold eller politiske eller internationale\nstilling, til hvilket en person h\u00f8rer, hvadenten dette omr\u00e5de er\nuafh\u00e6ngigt, under formynderskab eller er et ikke selvstyrende omr\u00e5de,\neller dets suver\u00e6nitet p\u00e5 anden m\u00e5de er begr\u00e6nset.\nArtikel 3.\nEnhver har ret til liv, frihed og personlig sikkerhed.\nArtikel 4.\nIngen m\u00e5 holdes i slaveri eller tr\u00e6ldom ; slaveri og slavehandel under\nalle former skal v\u00e6re forbudt.\nArtikel 5.\nIngen m\u00e5 underkastes tortur eller grusom, umenneskelig eller van\u00e6rende\nbehandling eller straf.\nArtikel 6.\nEthvert menneske har overalt i verden ret til at blive anerkendt som\nretssubjekt.\nArtikel 7.\nAlle er lige for loven og har uden forskelsbehandling af nogen art lige\nret til lovens beskyttelse. Alle har ret til lige beskyttelse mod enhver\nforskelsbehandling i strid mod denne erkl\u00e6ring og mod enhver",
            "Image": "a572162d4eb07cb8f0e28dc7051befb6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tilskyndelse til en s\u00e5dan forskelsbehandling.\nArtikel 8.\nEnhver har ret til en fyldestg\u00f8rende oprejsning ved de kompetente\nnationale domstole for handlinger, der kr\u00e6nker de fundamentale\nrettigheder, som forfatningen eller loven giver vedkommende.\nArtikel 9.\nIngen m\u00e5 underkastes vilk\u00e5rlig anholdelse, tilbageholdelse eller\nlandsforvisning.\nArtikel 10.\nEnhver har under fuld ligeberettigelse krav p\u00e5 en retf\u00e6rdig og offentlig\nbehandling ved en uafh\u00e6ngig og upartisk domstol, n\u00e5r der skal tr\u00e6ffes en\nafg\u00f8relse med hensyn til hans rettigheder og forpligtelser og med hensyn\ntil en hvilken som helst mod ham rettet strafferetslig anklage.\nArtikel 11.\nEnhver, der anklages for et strafbart forhold, har ret til at blive\nanset for uskyldig, indtil hans skyld er godtgjort i henhold til lov ved\nen offentlig retshandling, hvorunder han har f\u00e5et alle de garantier, der\ner forn\u00f8dne for hans forsvar.\nIngen m\u00e5 anses for skyldig i noget strafbart forhold p\u00e5 grund af nogen\nhandling eller undladelse, der ikke i henhold til national eller\ninternational ret var strafbar p\u00e5 det tidspunkt, da den blev beg\u00e5et. Der\nskal heller ikke kunne id\u00f8mmes strengere straf end fastsat p\u00e5 den tid,\nda det strafbare forhold blev beg\u00e5et.\nArtikel 12.\nIngen m\u00e5 v\u00e6re genstand for vilk\u00e5rlig indblanding i private forhold,\nfamilie, hjem eller korrespondance, ej heller for angreb p\u00e5 \u00e6re og\nomd\u00f8mme. Enhver har ret til lovens beskyttelse mod s\u00e5dan indblanding\neller angreb.\nArtikel 13.\nEnhver har ret til at bev\u00e6ge sig frit og til frit at v\u00e6lge opholdssted\nindenfor hver stats gr\u00e6nser.\nEnhver har ret til at forlade et hvilket som helst land, herunder sig\neget, og til at vende tilbage til sit eget land.\nArtikel 14.\nEnhver har ret til i andre lande at s\u00f8ge og f\u00e5 tilst\u00e5et asyl mod\nforf\u00f8lgelse.\nDenne ret m\u00e5 ikke p\u00e5ber\u00e5bes ved anklager, der virkelig hidr\u00f8rer fra\nikke-politiske forbrydelser eller fra handlinger i strid med De forenede\nNationers form\u00e5l og principper.",
            "Image": "0486b3b9966c7037cf2394aaeb6ead38"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikel 15.\nEnhver har ret til en nationalitet.\nIngen m\u00e5 vilk\u00e5rligt ber\u00f8ves sin nationalitet eller n\u00e6gtes ret til at\nskifte nationalitet.\nArtikel 16.\nUden begr\u00e6nsninger af racem\u00e6ssige, nationalitetsm\u00e6ssige eller religi\u00f8se\ngrunde har m\u00e6nd og kvinder, der har n\u00e5et myndighedsalderen, ret til at\ngifte sig og stifte familie. De har krav p\u00e5 lige rettigheder med hensyn\ntil indg\u00e5else af \u00e6gteskab, under \u00e6gteskabet og ved dettes opl\u00f8sning.\n\u00c6gteskab skal kun kunne indg\u00e5s med begge parters frie og fulde samtykke.\nFamilien er samfundets naturlige og fundamentale enhedsgruppe og har\nkrav p\u00e5 samfundets og statens beskyttelse.\nArtikel 17.\nEnhver har ret til at eje ejendom s\u00e5vel alene som i f\u00e6llig med andre.\nIngen m\u00e5 vilk\u00e5rligt ber\u00f8ves sin ejendom.\nArtikel 18.\nEnhver har ret til tanke-, samvittigheds- og religionsfrihed: denne ret\nomfatter frihed til at skifte religion eller tro og frihed til enten\nalene eller i f\u00e6llesskab med andre, offentligt eller privat, at give\nudtryk for sin religion eller tro gennem undervisning, ud\u00f8velse,\ngudsdyrkelse og overholdelse af religi\u00f8se forskrifter.\nArtikel 19.\nEnhver har ret til menings- og ytringsfrihed; denne ret omfatter frihed\ntil at h\u00e6vde sin opfattelse uden indblanding og til at s\u00f8ge, modtage og\nmeddele oplysning og tanker ved et hvilket som helst meddelelsesmiddel\nog uanset landegr\u00e6nser.\nArtikel 20.\nAlle har ret til under fredelige former frit at forsamles og danne\nforeninger.\nIngen kan tvinges til at v\u00e6re medlem af en forening.\nArtikel 21.\nEnhver har ret til at deltage i sit lands styre enten direkte eller\ngennem frit valgte repr\u00e6sentanter.\nEnhver har ret til lige adgang til offentlige embeder og hverv i sit\nland.\nFolkets vilje skal v\u00e6re grundlaget for regeringens myndighed; denne\nvilje skal tilkendegives gennem periodiske og virkelige valg med",
            "Image": "d588d5ad34a78fd7087ecd02449af790"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "almindelig og lige valgret og skal ud\u00f8ves gennem hemmelig afstemning\neller tilsvarende frie afstemningsm\u00e5der.\nArtikel 22.\nEnhver har som medlem af samfundet ret til social tryghed og har krav\np\u00e5, at de \u00f8konomiske, sociale og kulturelle rettigheder, der er\nuundv\u00e6rlige for hans v\u00e6rdighed og hans personligheds frie udvikling,\ngennemf\u00f8res ved nationale foranstaltninger og internationalt samarbejde\nog i overensstemmelse med hver stats organisation og hj\u00e6lpekilder.\nArtikel 23.\nEnhver har ret til arbejde, til frit valg af besk\u00e6ftigelse, til\nretf\u00e6rdige og gunstige arbejdsvilk\u00e5r og til beskyttelse mod\narbejdsl\u00f8shed.\nEnhver har uden forskel ret til lige l\u00f8n for lige arbejde.\nEnhver, der arbejder, har ret til et retf\u00e6rdigt og gunstigt vederlag,\nder sikrer ham selv og hans familie en menneskev\u00e6rdig tilv\u00e6relse, og om\nforn\u00f8dent tillige til andre sociale beskyttelsesforanstaltninger.\nEnhver har ret til at danne og indtr\u00e6de i fagforeninger til beskyttelse\naf sine interesser.\nArtikel 24.\nEnhver har ret til hvile og fritid, herunder en rimelig begr\u00e6nsning af\narbejdstiden, og til periodisk ferie med l\u00f8n.\nArtikel 25.\nEnhver har ret til en s\u00e5dan levefod, som er tilstr\u00e6kkelig til hans og\nhans families sundhed og velv\u00e6re, herunder til f\u00f8de, kl\u00e6der, bolig og\nl\u00e6gehj\u00e6lp og de n\u00f8dvendige sociale goder og ret til tryghed i tilf\u00e6lde\naf arbejdsl\u00f8shed, sygdom, uarbejdsdygtighed, enkestand, alderdom eller\nandet tab af fortjenstmulighed under omst\u00e6ndigheder, der ikke er\nselvforskyldt.\nM\u00f8dre og b\u00f8rn har krav p\u00e5 s\u00e6rlig omsorg og hj\u00e6lp. Alle b\u00f8rn skal,\nhvadenten de er f\u00f8dt i eller udenfor \u00e6gteskab, have den samme sociale\nbeskyttelse.\nArtikel 26.\nEnhver har ret til undervisning. Undervisningen skal v\u00e6re gratis, i det\nmindste p\u00e5 de element\u00e6re og grundl\u00e6ggende trin. Element\u00e6r undervisning\nskal v\u00e6re obligatorisk. Teknisk og faglig uddannelse skal g\u00f8res\nalmindelig tilg\u00e6ngelig for alle, og p\u00e5 grundlag af evner skal der v\u00e6re\nlige adgang for alle til h\u00f8jere undervisning.\nUndervisningen skal tage sigte p\u00e5 den menneskelige personligheds fulde\nudvikling og p\u00e5 at styrke respekten for menneskerettigheder og\ngrundl\u00e6ggende friheder. Den skal fremme forst\u00e5else, tolerance og venskab\nmellem alle nationer og racem\u00e6ssige og religi\u00f8se grupper, og den skal",
            "Image": "39c829e6e7e14ad92f37ffe23d668e67"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "fremme De forenede Nationers arbejde til fredens bevarelse.\nFor\u00e6ldre har f\u00f8rsteret til at v\u00e6lge den form for undervisning, som deres\nb\u00f8rn skal have.\nArtikel 27.\nEnhver har ret til frit at deltage i samfundets kulturelle liv, til\nkunstnydelse og til at blive delagtiggjort i videnskabens fremskridt og\ndens goder.\nEnhver har ret til beskyttelse af de moralske og materielle interesser,\nder hidr\u00f8rer fra en hvilken som helst videnskabelig, litter\u00e6r eller\nkunstnerisk frembringelse, som vedkommende har skabt.\nArtikel 28.\nEnhver har krav p\u00e5 en social og international orden, i hvilken de i\ndenne erkl\u00e6ring n\u00e6vnte rettigheder og friheder fuldtud kan\nvirkeligg\u00f8res.\nArtikel 29.\nEnhver har pligter overfor samfundet, der alene muligg\u00f8r personlighedens\nfrie og fulde udvikling.\nUnder ud\u00f8velsen af sine rettigheder og friheder er enhver kun\nunderkastet de begr\u00e6nsninger, der er fastsat i loven alene med det\nform\u00e5l at sikre skyldig anerkendelse af og hensyntagen til andres\nrettigheder og friheder og med det form\u00e5l at opfylde de retf\u00e6rdige krav,\nsom moralen, den offentlige orden og det almene vel stiller i et\ndemokratisk samfund.\nDisse rettigheder og friheder m\u00e5 i intet tilf\u00e6lde ud\u00f8ves i strid med De\nforenede Nationers form\u00e5l og principper.\nArtikel 30.\nIntet i denne erkl\u00e6ring m\u00e5 fortolkes som givende nogen stat, gruppe\neller enkeltperson hjemmel til at indlade sig p\u00e5 nogen virksomhed eller\nforetage nogen handling, der tilsigter at nedbryde nogen af de heri\nopregnede rettigheder og friheder.",
            "Image": "9803072c343a423dcad87f33982dafbf"
        }
    }
}
