{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467700,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Den 10. december 1948 vedtog og offentliggjorde FNs tredie\ngeneralforsamling Verdenserklæringen om Menneskerettighederne.\nErklæringen blev vedtaget med 48 landes ja-stemmer Ingen lande stemte\nimod. 8 lande afstod.\nUmiddelbart efter denne historiske begivenhed henstillede\ngeneralforsamlingen til alle medlemslande, at de offentliggjorde\nerklæringens fulde tekst. De skulle desuden \"foranstalte, at den bliver\nomdelt, fremlagt, læst og forklaret i særdeleshed i skoler og andre\nundervisningsinstitutioner, uden hensyn til de forskellige landes og\nområders politiske forhold\".\nErklæringens officielle tekst findes på FNs seks officielle sprog:\narabisk, engelsk, fransk, kinesisk, russisk og spansk. Endvidere har en\nlang række af FNs medlemslande fulgt generalforsamlingens opfordring og\noversat erklæringen til det nationale sprog. Den danske oversættelse på\nde følgende sider er udarbejdet af udenrigsministeriet.\nVed henvendelse til FNs nordiske informationskontor i København kan man\ngratis rekvirere eksemplarer af erklæringen på henholdsvis FNs\nofficielle sprog, de øvrige nordiske sprog samt et begrænset antal andre\nsprog.\nVERDENSERKLÆRINGEN OM MENNESKERETTIGHEDERNE\nINDLEDNING\nDa anerkendelse af den mennesket iboende værdighed og af de lige og\nufortabelige rettigheder for alle medlemmer af den menneskelige familie\ner grundlaget for frihed, retfærdighed og fred i verden,\nda tilsidesættelse af og foragt for menneskerettighederne har ført til\nbarbariske handlinger, der har oprørt menneskehedens samvittighed, og da\nskabelsen af en verden, hvor menneskene nyder tale- og trosfrihed og\nfrihed for frygt og nød, er blevet forkyndt som folkenes højeste mål,\nda det er af afgørende betydning, at menneskerettighederne beskyttes af\nloven, hvis ikke mennesket som en sidste udvej skal tvinges til at gøre\noprør mod tyranni og undertrykkelse,\nda det er af afgørende betydning at fremme udviklingen af venskabelige\nforhold mellem nationerne,\nda De forenede Nationers folk i pagten påny har bekræftet deres tro på\nfundamentale menneskerettigheder, på menneskets værdighed og værd og på\nlige rettigheder for mænd og kvinder, og har besluttet at fremme sociale\nfremskridt og højne levevilkårene under større frihed,\nda medlemsstaterne har forpligtet sig til i samarbejde med De forenede\nNationer at arbejde for fremme af almindelig respekt fur og overholdelse\naf menneskerettigheder og fundamentale frihedsrettigheder,\nda en fælles forståelse af disse rettigheder og friheder er af den\nstørste betydning for den fulde virkeliggørelse af denne forpligtelse,",
            "Image": "4948a5e35516a67afa71b75de1d31d18"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "proklamerer\nPLENARFORSAMLINGEN\nderfor nu denne VERDENSERKLÆRING OM MENNESKERETTIGHEDERNE som et fælles\nmål for alle folk og alle nationer med det formål, at ethvert menneske\nog ethvert samfundsorgan stedse med denne erklæring for øje skal stræbe\nefter gennem undervisning og opdragelse at fremme respekt for disse\nrettigheder og friheder og gennem fremadskridende nationale og\ninternationale foranstaltninger at sikre, at de anerkendes og overholdes\noveralt og effektivt, både blandt befolkningerne i medlemsstaterne og\nblandt befolkningerne i de områder, der befinder sig under deres styre.\nArtikel 1.\nAlle mennesker er født frie og lige i værdighed og rettigheder. De er\nudstyret med fornuft og samvittighed, og de bør handle mod hverandre i\nen broderskabets ånd.\nArtikel 2.\nEnhver har krav på alle de rettigheder og friheder, som nævnes i denne\nerklæring, uden forskelsbehandling af nogen art, f. eks. på grund af\nrace, farve, køn, sprog, religion, politisk eller anden anskuelse,\nnational eller social oprindelse, formueforhold, fødsel eller anden\nsamfundsmæssig stilling.\nDer skal heller ikke gøres nogen forskel på grund af det lands eller\nområdes jurisdiktionsforhold eller politiske eller internationale\nstilling, til hvilket en person hører, hvadenten dette område er\nuafhængigt, under formynderskab eller er et ikke selvstyrende område,\neller dets suverænitet på anden måde er begrænset.\nArtikel 3.\nEnhver har ret til liv, frihed og personlig sikkerhed.\nArtikel 4.\nIngen må holdes i slaveri eller trældom ; slaveri og slavehandel under\nalle former skal være forbudt.\nArtikel 5.\nIngen må underkastes tortur eller grusom, umenneskelig eller vanærende\nbehandling eller straf.\nArtikel 6.\nEthvert menneske har overalt i verden ret til at blive anerkendt som\nretssubjekt.\nArtikel 7.\nAlle er lige for loven og har uden forskelsbehandling af nogen art lige\nret til lovens beskyttelse. Alle har ret til lige beskyttelse mod enhver\nforskelsbehandling i strid mod denne erklæring og mod enhver",
            "Image": "a572162d4eb07cb8f0e28dc7051befb6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tilskyndelse til en sådan forskelsbehandling.\nArtikel 8.\nEnhver har ret til en fyldestgørende oprejsning ved de kompetente\nnationale domstole for handlinger, der krænker de fundamentale\nrettigheder, som forfatningen eller loven giver vedkommende.\nArtikel 9.\nIngen må underkastes vilkårlig anholdelse, tilbageholdelse eller\nlandsforvisning.\nArtikel 10.\nEnhver har under fuld ligeberettigelse krav på en retfærdig og offentlig\nbehandling ved en uafhængig og upartisk domstol, når der skal træffes en\nafgørelse med hensyn til hans rettigheder og forpligtelser og med hensyn\ntil en hvilken som helst mod ham rettet strafferetslig anklage.\nArtikel 11.\nEnhver, der anklages for et strafbart forhold, har ret til at blive\nanset for uskyldig, indtil hans skyld er godtgjort i henhold til lov ved\nen offentlig retshandling, hvorunder han har fået alle de garantier, der\ner fornødne for hans forsvar.\nIngen må anses for skyldig i noget strafbart forhold på grund af nogen\nhandling eller undladelse, der ikke i henhold til national eller\ninternational ret var strafbar på det tidspunkt, da den blev begået. Der\nskal heller ikke kunne idømmes strengere straf end fastsat på den tid,\nda det strafbare forhold blev begået.\nArtikel 12.\nIngen må være genstand for vilkårlig indblanding i private forhold,\nfamilie, hjem eller korrespondance, ej heller for angreb på ære og\nomdømme. Enhver har ret til lovens beskyttelse mod sådan indblanding\neller angreb.\nArtikel 13.\nEnhver har ret til at bevæge sig frit og til frit at vælge opholdssted\nindenfor hver stats grænser.\nEnhver har ret til at forlade et hvilket som helst land, herunder sig\neget, og til at vende tilbage til sit eget land.\nArtikel 14.\nEnhver har ret til i andre lande at søge og få tilstået asyl mod\nforfølgelse.\nDenne ret må ikke påberåbes ved anklager, der virkelig hidrører fra\nikke-politiske forbrydelser eller fra handlinger i strid med De forenede\nNationers formål og principper.",
            "Image": "0486b3b9966c7037cf2394aaeb6ead38"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikel 15.\nEnhver har ret til en nationalitet.\nIngen må vilkårligt berøves sin nationalitet eller nægtes ret til at\nskifte nationalitet.\nArtikel 16.\nUden begrænsninger af racemæssige, nationalitetsmæssige eller religiøse\ngrunde har mænd og kvinder, der har nået myndighedsalderen, ret til at\ngifte sig og stifte familie. De har krav på lige rettigheder med hensyn\ntil indgåelse af ægteskab, under ægteskabet og ved dettes opløsning.\nÆgteskab skal kun kunne indgås med begge parters frie og fulde samtykke.\nFamilien er samfundets naturlige og fundamentale enhedsgruppe og har\nkrav på samfundets og statens beskyttelse.\nArtikel 17.\nEnhver har ret til at eje ejendom såvel alene som i fællig med andre.\nIngen må vilkårligt berøves sin ejendom.\nArtikel 18.\nEnhver har ret til tanke-, samvittigheds- og religionsfrihed: denne ret\nomfatter frihed til at skifte religion eller tro og frihed til enten\nalene eller i fællesskab med andre, offentligt eller privat, at give\nudtryk for sin religion eller tro gennem undervisning, udøvelse,\ngudsdyrkelse og overholdelse af religiøse forskrifter.\nArtikel 19.\nEnhver har ret til menings- og ytringsfrihed; denne ret omfatter frihed\ntil at hævde sin opfattelse uden indblanding og til at søge, modtage og\nmeddele oplysning og tanker ved et hvilket som helst meddelelsesmiddel\nog uanset landegrænser.\nArtikel 20.\nAlle har ret til under fredelige former frit at forsamles og danne\nforeninger.\nIngen kan tvinges til at være medlem af en forening.\nArtikel 21.\nEnhver har ret til at deltage i sit lands styre enten direkte eller\ngennem frit valgte repræsentanter.\nEnhver har ret til lige adgang til offentlige embeder og hverv i sit\nland.\nFolkets vilje skal være grundlaget for regeringens myndighed; denne\nvilje skal tilkendegives gennem periodiske og virkelige valg med",
            "Image": "d588d5ad34a78fd7087ecd02449af790"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "almindelig og lige valgret og skal udøves gennem hemmelig afstemning\neller tilsvarende frie afstemningsmåder.\nArtikel 22.\nEnhver har som medlem af samfundet ret til social tryghed og har krav\npå, at de økonomiske, sociale og kulturelle rettigheder, der er\nuundværlige for hans værdighed og hans personligheds frie udvikling,\ngennemføres ved nationale foranstaltninger og internationalt samarbejde\nog i overensstemmelse med hver stats organisation og hjælpekilder.\nArtikel 23.\nEnhver har ret til arbejde, til frit valg af beskæftigelse, til\nretfærdige og gunstige arbejdsvilkår og til beskyttelse mod\narbejdsløshed.\nEnhver har uden forskel ret til lige løn for lige arbejde.\nEnhver, der arbejder, har ret til et retfærdigt og gunstigt vederlag,\nder sikrer ham selv og hans familie en menneskeværdig tilværelse, og om\nfornødent tillige til andre sociale beskyttelsesforanstaltninger.\nEnhver har ret til at danne og indtræde i fagforeninger til beskyttelse\naf sine interesser.\nArtikel 24.\nEnhver har ret til hvile og fritid, herunder en rimelig begrænsning af\narbejdstiden, og til periodisk ferie med løn.\nArtikel 25.\nEnhver har ret til en sådan levefod, som er tilstrækkelig til hans og\nhans families sundhed og velvære, herunder til føde, klæder, bolig og\nlægehjælp og de nødvendige sociale goder og ret til tryghed i tilfælde\naf arbejdsløshed, sygdom, uarbejdsdygtighed, enkestand, alderdom eller\nandet tab af fortjenstmulighed under omstændigheder, der ikke er\nselvforskyldt.\nMødre og børn har krav på særlig omsorg og hjælp. Alle børn skal,\nhvadenten de er født i eller udenfor ægteskab, have den samme sociale\nbeskyttelse.\nArtikel 26.\nEnhver har ret til undervisning. Undervisningen skal være gratis, i det\nmindste på de elementære og grundlæggende trin. Elementær undervisning\nskal være obligatorisk. Teknisk og faglig uddannelse skal gøres\nalmindelig tilgængelig for alle, og på grundlag af evner skal der være\nlige adgang for alle til højere undervisning.\nUndervisningen skal tage sigte på den menneskelige personligheds fulde\nudvikling og på at styrke respekten for menneskerettigheder og\ngrundlæggende friheder. Den skal fremme forståelse, tolerance og venskab\nmellem alle nationer og racemæssige og religiøse grupper, og den skal",
            "Image": "39c829e6e7e14ad92f37ffe23d668e67"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "fremme De forenede Nationers arbejde til fredens bevarelse.\nForældre har førsteret til at vælge den form for undervisning, som deres\nbørn skal have.\nArtikel 27.\nEnhver har ret til frit at deltage i samfundets kulturelle liv, til\nkunstnydelse og til at blive delagtiggjort i videnskabens fremskridt og\ndens goder.\nEnhver har ret til beskyttelse af de moralske og materielle interesser,\nder hidrører fra en hvilken som helst videnskabelig, litterær eller\nkunstnerisk frembringelse, som vedkommende har skabt.\nArtikel 28.\nEnhver har krav på en social og international orden, i hvilken de i\ndenne erklæring nævnte rettigheder og friheder fuldtud kan\nvirkeliggøres.\nArtikel 29.\nEnhver har pligter overfor samfundet, der alene muliggør personlighedens\nfrie og fulde udvikling.\nUnder udøvelsen af sine rettigheder og friheder er enhver kun\nunderkastet de begrænsninger, der er fastsat i loven alene med det\nformål at sikre skyldig anerkendelse af og hensyntagen til andres\nrettigheder og friheder og med det formål at opfylde de retfærdige krav,\nsom moralen, den offentlige orden og det almene vel stiller i et\ndemokratisk samfund.\nDisse rettigheder og friheder må i intet tilfælde udøves i strid med De\nforenede Nationers formål og principper.\nArtikel 30.\nIntet i denne erklæring må fortolkes som givende nogen stat, gruppe\neller enkeltperson hjemmel til at indlade sig på nogen virksomhed eller\nforetage nogen handling, der tilsigter at nedbryde nogen af de heri\nopregnede rettigheder og friheder.",
            "Image": "9803072c343a423dcad87f33982dafbf"
        }
    }
}
