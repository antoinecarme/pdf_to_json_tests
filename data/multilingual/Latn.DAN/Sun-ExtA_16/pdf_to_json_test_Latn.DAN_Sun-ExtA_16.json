{
    "MetaData": {
        "Author": null,
        "Creation_Date": 1581467808,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "449d033ac74ee9c1f6db6bf1a1224a69",
            "Index": 0,
            "Label": "1",
            "Size": [
                595.0,
                842.0
            ],
            "Text": "Den 10. december 1948 vedtog og offentliggjorde FNs tredie generalforsamling\nVerdenserklæringen om Menneskerettighederne. Erklæringen blev vedtaget med 48 landes\nja-stemmer Ingen lande stemte imod. 8 lande afstod.\nUmiddelbart efter denne historiske begivenhed henstillede generalforsamlingen til alle\nmedlemslande, at de offentliggjorde erklæringens fulde tekst. De skulle desuden\n\"foranstalte, at den bliver omdelt, fremlagt, læst og forklaret i særdeleshed i skoler\nog andre undervisningsinstitutioner, uden hensyn til de forskellige landes og områders\npolitiske forhold\".\nErklæringens officielle tekst findes på FNs seks officielle sprog: arabisk, engelsk,\nfransk, kinesisk, russisk og spansk. Endvidere har en lang række af FNs medlemslande\nfulgt generalforsamlingens opfordring og oversat erklæringen til det nationale sprog.\nDen danske oversættelse på de følgende sider er udarbejdet af udenrigsministeriet.\nVed henvendelse til FNs nordiske informationskontor i København kan man gratis\nrekvirere eksemplarer af erklæringen på henholdsvis FNs officielle sprog, de øvrige\nnordiske sprog samt et begrænset antal andre sprog.\nVERDENSERKLÆRINGEN OM MENNESKERETTIGHEDERNE\nINDLEDNING\nDa anerkendelse af den mennesket iboende værdighed og af de lige og ufortabelige\nrettigheder for alle medlemmer af den menneskelige familie er grundlaget for frihed,\nretfærdighed og fred i verden,\nda tilsidesættelse af og foragt for menneskerettighederne har ført til barbariske\nhandlinger, der har oprørt menneskehedens samvittighed, og da skabelsen af en verden,\nhvor menneskene nyder tale- og trosfrihed og frihed for frygt og nød, er blevet\nforkyndt som folkenes højeste mål,\nda det er af afgørende betydning, at menneskerettighederne beskyttes af loven, hvis\nikke mennesket som en sidste udvej skal tvinges til at gøre oprør mod tyranni og\nundertrykkelse,\nda det er af afgørende betydning at fremme udviklingen af venskabelige forhold mellem\nnationerne,\nda De forenede Nationers folk i pagten påny har bekræftet deres tro på fundamentale\nmenneskerettigheder, på menneskets værdighed og værd og på lige rettigheder for mænd og\nkvinder, og har besluttet at fremme sociale fremskridt og højne levevilkårene under\nstørre frihed,\nda medlemsstaterne har forpligtet sig til i samarbejde med De forenede Nationer at\narbejde for fremme af almindelig respekt fur og overholdelse af menneskerettigheder og\nfundamentale frihedsrettigheder,\nda en fælles forståelse af disse rettigheder og friheder er af den største betydning\nfor den fulde virkeliggørelse af denne forpligtelse,\nproklamerer\nPLENARFORSAMLINGEN"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "568700b732e208646d5dcafbf6c10b2b",
            "Index": 1,
            "Label": "2",
            "Size": [
                595.0,
                842.0
            ],
            "Text": "derfor nu denne VERDENSERKLÆRING OM MENNESKERETTIGHEDERNE som et fælles mål for alle\nfolk og alle nationer med det formål, at ethvert menneske og ethvert samfundsorgan\nstedse med denne erklæring for øje skal stræbe efter gennem undervisning og opdragelse\nat fremme respekt for disse rettigheder og friheder og gennem fremadskridende nationale\nog internationale foranstaltninger at sikre, at de anerkendes og overholdes overalt og\neffektivt, både blandt befolkningerne i medlemsstaterne og blandt befolkningerne i de\nområder, der befinder sig under deres styre.\nArtikel 1.\nAlle mennesker er født frie og lige i værdighed og rettigheder. De er udstyret med\nfornuft og samvittighed, og de bør handle mod hverandre i en broderskabets ånd.\nArtikel 2.\nEnhver har krav på alle de rettigheder og friheder, som nævnes i denne erklæring, uden\nforskelsbehandling af nogen art, f. eks. på grund af race, farve, køn, sprog, religion,\npolitisk eller anden anskuelse, national eller social oprindelse, formueforhold, fødsel\neller anden samfundsmæssig stilling.\nDer skal heller ikke gøres nogen forskel på grund af det lands eller områdes\njurisdiktionsforhold eller politiske eller internationale stilling, til hvilket en\nperson hører, hvadenten dette område er uafhængigt, under formynderskab eller er et\nikke selvstyrende område, eller dets suverænitet på anden måde er begrænset.\nArtikel 3.\nEnhver har ret til liv, frihed og personlig sikkerhed.\nArtikel 4.\nIngen må holdes i slaveri eller trældom ; slaveri og slavehandel under alle former skal\nvære forbudt.\nArtikel 5.\nIngen må underkastes tortur eller grusom, umenneskelig eller vanærende behandling eller\nstraf.\nArtikel 6.\nEthvert menneske har overalt i verden ret til at blive anerkendt som retssubjekt.\nArtikel 7.\nAlle er lige for loven og har uden forskelsbehandling af nogen art lige ret til lovens\nbeskyttelse. Alle har ret til lige beskyttelse mod enhver forskelsbehandling i strid\nmod denne erklæring og mod enhver tilskyndelse til en sådan forskelsbehandling.\nArtikel 8.\nEnhver har ret til en fyldestgørende oprejsning ved de kompetente nationale domstole\nfor handlinger, der krænker de fundamentale rettigheder, som forfatningen eller loven\ngiver vedkommende.\nArtikel 9."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "a1de2ae9a202c0e0aeb39e272fa0b8a8",
            "Index": 2,
            "Label": "3",
            "Size": [
                595.0,
                842.0
            ],
            "Text": "Ingen må underkastes vilkårlig anholdelse, tilbageholdelse eller landsforvisning.\nArtikel 10.\nEnhver har under fuld ligeberettigelse krav på en retfærdig og offentlig behandling ved\nen uafhængig og upartisk domstol, når der skal træffes en afgørelse med hensyn til hans\nrettigheder og forpligtelser og med hensyn til en hvilken som helst mod ham rettet\nstrafferetslig anklage.\nArtikel 11.\nEnhver, der anklages for et strafbart forhold, har ret til at blive anset for uskyldig,\nindtil hans skyld er godtgjort i henhold til lov ved en offentlig retshandling,\nhvorunder han har fået alle de garantier, der er fornødne for hans forsvar.\nIngen må anses for skyldig i noget strafbart forhold på grund af nogen handling eller\nundladelse, der ikke i henhold til national eller international ret var strafbar på det\ntidspunkt, da den blev begået. Der skal heller ikke kunne idømmes strengere straf end\nfastsat på den tid, da det strafbare forhold blev begået.\nArtikel 12.\nIngen må være genstand for vilkårlig indblanding i private forhold, familie, hjem eller\nkorrespondance, ej heller for angreb på ære og omdømme. Enhver har ret til lovens\nbeskyttelse mod sådan indblanding eller angreb.\nArtikel 13.\nEnhver har ret til at bevæge sig frit og til frit at vælge opholdssted indenfor hver\nstats grænser.\nEnhver har ret til at forlade et hvilket som helst land, herunder sig eget, og til at\nvende tilbage til sit eget land.\nArtikel 14.\nEnhver har ret til i andre lande at søge og få tilstået asyl mod forfølgelse.\nDenne ret må ikke påberåbes ved anklager, der virkelig hidrører fra ikke-politiske\nforbrydelser eller fra handlinger i strid med De forenede Nationers formål og\nprincipper.\nArtikel 15.\nEnhver har ret til en nationalitet.\nIngen må vilkårligt berøves sin nationalitet eller nægtes ret til at skifte\nnationalitet.\nArtikel 16.\nUden begrænsninger af racemæssige, nationalitetsmæssige eller religiøse grunde har mænd\nog kvinder, der har nået myndighedsalderen, ret til at gifte sig og stifte familie. De\nhar krav på lige rettigheder med hensyn til indgåelse af ægteskab, under ægteskabet og\nved dettes opløsning.\nÆgteskab skal kun kunne indgås med begge parters frie og fulde samtykke."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c87a0723f0a621ca6245b4d0ab02d421",
            "Index": 3,
            "Label": "4",
            "Size": [
                595.0,
                842.0
            ],
            "Text": "Familien er samfundets naturlige og fundamentale enhedsgruppe og har krav på samfundets\nog statens beskyttelse.\nArtikel 17.\nEnhver har ret til at eje ejendom såvel alene som i fællig med andre.\nIngen må vilkårligt berøves sin ejendom.\nArtikel 18.\nEnhver har ret til tanke-, samvittigheds- og religionsfrihed: denne ret omfatter frihed\ntil at skifte religion eller tro og frihed til enten alene eller i fællesskab med\nandre, offentligt eller privat, at give udtryk for sin religion eller tro gennem\nundervisning, udøvelse, gudsdyrkelse og overholdelse af religiøse forskrifter.\nArtikel 19.\nEnhver har ret til menings- og ytringsfrihed; denne ret omfatter frihed til at hævde\nsin opfattelse uden indblanding og til at søge, modtage og meddele oplysning og tanker\nved et hvilket som helst meddelelsesmiddel og uanset landegrænser.\nArtikel 20.\nAlle har ret til under fredelige former frit at forsamles og danne foreninger.\nIngen kan tvinges til at være medlem af en forening.\nArtikel 21.\nEnhver har ret til at deltage i sit lands styre enten direkte eller gennem frit valgte\nrepræsentanter.\nEnhver har ret til lige adgang til offentlige embeder og hverv i sit land.\nFolkets vilje skal være grundlaget for regeringens myndighed; denne vilje skal\ntilkendegives gennem periodiske og virkelige valg med almindelig og lige valgret og\nskal udøves gennem hemmelig afstemning eller tilsvarende frie afstemningsmåder.\nArtikel 22.\nEnhver har som medlem af samfundet ret til social tryghed og har krav på, at de\nøkonomiske, sociale og kulturelle rettigheder, der er uundværlige for hans værdighed og\nhans personligheds frie udvikling, gennemføres ved nationale foranstaltninger og\ninternationalt samarbejde og i overensstemmelse med hver stats organisation og\nhjælpekilder.\nArtikel 23.\nEnhver har ret til arbejde, til frit valg af beskæftigelse, til retfærdige og gunstige\narbejdsvilkår og til beskyttelse mod arbejdsløshed.\nEnhver har uden forskel ret til lige løn for lige arbejde.\nEnhver, der arbejder, har ret til et retfærdigt og gunstigt vederlag, der sikrer ham\nselv og hans familie en menneskeværdig tilværelse, og om fornødent tillige til andre\nsociale beskyttelsesforanstaltninger."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6e4e364f95d5334a8825ba50a6f3bbe5",
            "Index": 4,
            "Label": "5",
            "Size": [
                595.0,
                842.0
            ],
            "Text": "Enhver har ret til at danne og indtræde i fagforeninger til beskyttelse af sine\ninteresser.\nArtikel 24.\nEnhver har ret til hvile og fritid, herunder en rimelig begrænsning af arbejdstiden, og\ntil periodisk ferie med løn.\nArtikel 25.\nEnhver har ret til en sådan levefod, som er tilstrækkelig til hans og hans families\nsundhed og velvære, herunder til føde, klæder, bolig og lægehjælp og de nødvendige\nsociale goder og ret til tryghed i tilfælde af arbejdsløshed, sygdom,\nuarbejdsdygtighed, enkestand, alderdom eller andet tab af fortjenstmulighed under\nomstændigheder, der ikke er selvforskyldt.\nMødre og børn har krav på særlig omsorg og hjælp. Alle børn skal, hvadenten de er født\ni eller udenfor ægteskab, have den samme sociale beskyttelse.\nArtikel 26.\nEnhver har ret til undervisning. Undervisningen skal være gratis, i det mindste på de\nelementære og grundlæggende trin. Elementær undervisning skal være obligatorisk.\nTeknisk og faglig uddannelse skal gøres almindelig tilgængelig for alle, og på grundlag\naf evner skal der være lige adgang for alle til højere undervisning.\nUndervisningen skal tage sigte på den menneskelige personligheds fulde udvikling og på\nat styrke respekten for menneskerettigheder og grundlæggende friheder. Den skal fremme\nforståelse, tolerance og venskab mellem alle nationer og racemæssige og religiøse\ngrupper, og den skal fremme De forenede Nationers arbejde til fredens bevarelse.\nForældre har førsteret til at vælge den form for undervisning, som deres børn skal\nhave.\nArtikel 27.\nEnhver har ret til frit at deltage i samfundets kulturelle liv, til kunstnydelse og til\nat blive delagtiggjort i videnskabens fremskridt og dens goder.\nEnhver har ret til beskyttelse af de moralske og materielle interesser, der hidrører\nfra en hvilken som helst videnskabelig, litterær eller kunstnerisk frembringelse, som\nvedkommende har skabt.\nArtikel 28.\nEnhver har krav på en social og international orden, i hvilken de i denne erklæring\nnævnte rettigheder og friheder fuldtud kan virkeliggøres.\nArtikel 29.\nEnhver har pligter overfor samfundet, der alene muliggør personlighedens frie og fulde\nudvikling.\nUnder udøvelsen af sine rettigheder og friheder er enhver kun underkastet de\nbegrænsninger, der er fastsat i loven alene med det formål at sikre skyldig\nanerkendelse af og hensyntagen til andres rettigheder og friheder og med det formål at\nopfylde de retfærdige krav, som moralen, den offentlige orden og det almene vel stiller"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "ad9e9de4f49089aa94022cee4eefd04b",
            "Index": 5,
            "Label": "6",
            "Size": [
                595.0,
                842.0
            ],
            "Text": "i et demokratisk samfund.\nDisse rettigheder og friheder må i intet tilfælde udøves i strid med De forenede\nNationers formål og principper.\nArtikel 30.\nIntet i denne erklæring må fortolkes som givende nogen stat, gruppe eller enkeltperson\nhjemmel til at indlade sig på nogen virksomhed eller foretage nogen handling, der\ntilsigter at nedbryde nogen af de heri opregnede rettigheder og friheder."
        }
    }
}
