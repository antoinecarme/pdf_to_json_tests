{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467808,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Den 10. december 1948 vedtog og offentliggjorde FNs tredie generalforsamling\nVerdenserkl\u00e6ringen om Menneskerettighederne. Erkl\u00e6ringen blev vedtaget med 48 landes\nja-stemmer Ingen lande stemte imod. 8 lande afstod.\nUmiddelbart efter denne historiske begivenhed henstillede generalforsamlingen til alle\nmedlemslande, at de offentliggjorde erkl\u00e6ringens fulde tekst. De skulle desuden\n\"foranstalte, at den bliver omdelt, fremlagt, l\u00e6st og forklaret i s\u00e6rdeleshed i skoler\nog andre undervisningsinstitutioner, uden hensyn til de forskellige landes og omr\u00e5ders\npolitiske forhold\".\nErkl\u00e6ringens officielle tekst findes p\u00e5 FNs seks officielle sprog: arabisk, engelsk,\nfransk, kinesisk, russisk og spansk. Endvidere har en lang r\u00e6kke af FNs medlemslande\nfulgt generalforsamlingens opfordring og oversat erkl\u00e6ringen til det nationale sprog.\nDen danske overs\u00e6ttelse p\u00e5 de f\u00f8lgende sider er udarbejdet af udenrigsministeriet.\nVed henvendelse til FNs nordiske informationskontor i K\u00f8benhavn kan man gratis\nrekvirere eksemplarer af erkl\u00e6ringen p\u00e5 henholdsvis FNs officielle sprog, de \u00f8vrige\nnordiske sprog samt et begr\u00e6nset antal andre sprog.\nVERDENSERKL\u00c6RINGEN OM MENNESKERETTIGHEDERNE\nINDLEDNING\nDa anerkendelse af den mennesket iboende v\u00e6rdighed og af de lige og ufortabelige\nrettigheder for alle medlemmer af den menneskelige familie er grundlaget for frihed,\nretf\u00e6rdighed og fred i verden,\nda tilsides\u00e6ttelse af og foragt for menneskerettighederne har f\u00f8rt til barbariske\nhandlinger, der har opr\u00f8rt menneskehedens samvittighed, og da skabelsen af en verden,\nhvor menneskene nyder tale- og trosfrihed og frihed for frygt og n\u00f8d, er blevet\nforkyndt som folkenes h\u00f8jeste m\u00e5l,\nda det er af afg\u00f8rende betydning, at menneskerettighederne beskyttes af loven, hvis\nikke mennesket som en sidste udvej skal tvinges til at g\u00f8re opr\u00f8r mod tyranni og\nundertrykkelse,\nda det er af afg\u00f8rende betydning at fremme udviklingen af venskabelige forhold mellem\nnationerne,\nda De forenede Nationers folk i pagten p\u00e5ny har bekr\u00e6ftet deres tro p\u00e5 fundamentale\nmenneskerettigheder, p\u00e5 menneskets v\u00e6rdighed og v\u00e6rd og p\u00e5 lige rettigheder for m\u00e6nd og\nkvinder, og har besluttet at fremme sociale fremskridt og h\u00f8jne levevilk\u00e5rene under\nst\u00f8rre frihed,\nda medlemsstaterne har forpligtet sig til i samarbejde med De forenede Nationer at\narbejde for fremme af almindelig respekt fur og overholdelse af menneskerettigheder og\nfundamentale frihedsrettigheder,\nda en f\u00e6lles forst\u00e5else af disse rettigheder og friheder er af den st\u00f8rste betydning\nfor den fulde virkeligg\u00f8relse af denne forpligtelse,\nproklamerer\nPLENARFORSAMLINGEN",
            "Image": "449d033ac74ee9c1f6db6bf1a1224a69"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "derfor nu denne VERDENSERKL\u00c6RING OM MENNESKERETTIGHEDERNE som et f\u00e6lles m\u00e5l for alle\nfolk og alle nationer med det form\u00e5l, at ethvert menneske og ethvert samfundsorgan\nstedse med denne erkl\u00e6ring for \u00f8je skal str\u00e6be efter gennem undervisning og opdragelse\nat fremme respekt for disse rettigheder og friheder og gennem fremadskridende nationale\nog internationale foranstaltninger at sikre, at de anerkendes og overholdes overalt og\neffektivt, b\u00e5de blandt befolkningerne i medlemsstaterne og blandt befolkningerne i de\nomr\u00e5der, der befinder sig under deres styre.\nArtikel 1.\nAlle mennesker er f\u00f8dt frie og lige i v\u00e6rdighed og rettigheder. De er udstyret med\nfornuft og samvittighed, og de b\u00f8r handle mod hverandre i en broderskabets \u00e5nd.\nArtikel 2.\nEnhver har krav p\u00e5 alle de rettigheder og friheder, som n\u00e6vnes i denne erkl\u00e6ring, uden\nforskelsbehandling af nogen art, f. eks. p\u00e5 grund af race, farve, k\u00f8n, sprog, religion,\npolitisk eller anden anskuelse, national eller social oprindelse, formueforhold, f\u00f8dsel\neller anden samfundsm\u00e6ssig stilling.\nDer skal heller ikke g\u00f8res nogen forskel p\u00e5 grund af det lands eller omr\u00e5des\njurisdiktionsforhold eller politiske eller internationale stilling, til hvilket en\nperson h\u00f8rer, hvadenten dette omr\u00e5de er uafh\u00e6ngigt, under formynderskab eller er et\nikke selvstyrende omr\u00e5de, eller dets suver\u00e6nitet p\u00e5 anden m\u00e5de er begr\u00e6nset.\nArtikel 3.\nEnhver har ret til liv, frihed og personlig sikkerhed.\nArtikel 4.\nIngen m\u00e5 holdes i slaveri eller tr\u00e6ldom ; slaveri og slavehandel under alle former skal\nv\u00e6re forbudt.\nArtikel 5.\nIngen m\u00e5 underkastes tortur eller grusom, umenneskelig eller van\u00e6rende behandling eller\nstraf.\nArtikel 6.\nEthvert menneske har overalt i verden ret til at blive anerkendt som retssubjekt.\nArtikel 7.\nAlle er lige for loven og har uden forskelsbehandling af nogen art lige ret til lovens\nbeskyttelse. Alle har ret til lige beskyttelse mod enhver forskelsbehandling i strid\nmod denne erkl\u00e6ring og mod enhver tilskyndelse til en s\u00e5dan forskelsbehandling.\nArtikel 8.\nEnhver har ret til en fyldestg\u00f8rende oprejsning ved de kompetente nationale domstole\nfor handlinger, der kr\u00e6nker de fundamentale rettigheder, som forfatningen eller loven\ngiver vedkommende.\nArtikel 9.",
            "Image": "568700b732e208646d5dcafbf6c10b2b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ingen m\u00e5 underkastes vilk\u00e5rlig anholdelse, tilbageholdelse eller landsforvisning.\nArtikel 10.\nEnhver har under fuld ligeberettigelse krav p\u00e5 en retf\u00e6rdig og offentlig behandling ved\nen uafh\u00e6ngig og upartisk domstol, n\u00e5r der skal tr\u00e6ffes en afg\u00f8relse med hensyn til hans\nrettigheder og forpligtelser og med hensyn til en hvilken som helst mod ham rettet\nstrafferetslig anklage.\nArtikel 11.\nEnhver, der anklages for et strafbart forhold, har ret til at blive anset for uskyldig,\nindtil hans skyld er godtgjort i henhold til lov ved en offentlig retshandling,\nhvorunder han har f\u00e5et alle de garantier, der er forn\u00f8dne for hans forsvar.\nIngen m\u00e5 anses for skyldig i noget strafbart forhold p\u00e5 grund af nogen handling eller\nundladelse, der ikke i henhold til national eller international ret var strafbar p\u00e5 det\ntidspunkt, da den blev beg\u00e5et. Der skal heller ikke kunne id\u00f8mmes strengere straf end\nfastsat p\u00e5 den tid, da det strafbare forhold blev beg\u00e5et.\nArtikel 12.\nIngen m\u00e5 v\u00e6re genstand for vilk\u00e5rlig indblanding i private forhold, familie, hjem eller\nkorrespondance, ej heller for angreb p\u00e5 \u00e6re og omd\u00f8mme. Enhver har ret til lovens\nbeskyttelse mod s\u00e5dan indblanding eller angreb.\nArtikel 13.\nEnhver har ret til at bev\u00e6ge sig frit og til frit at v\u00e6lge opholdssted indenfor hver\nstats gr\u00e6nser.\nEnhver har ret til at forlade et hvilket som helst land, herunder sig eget, og til at\nvende tilbage til sit eget land.\nArtikel 14.\nEnhver har ret til i andre lande at s\u00f8ge og f\u00e5 tilst\u00e5et asyl mod forf\u00f8lgelse.\nDenne ret m\u00e5 ikke p\u00e5ber\u00e5bes ved anklager, der virkelig hidr\u00f8rer fra ikke-politiske\nforbrydelser eller fra handlinger i strid med De forenede Nationers form\u00e5l og\nprincipper.\nArtikel 15.\nEnhver har ret til en nationalitet.\nIngen m\u00e5 vilk\u00e5rligt ber\u00f8ves sin nationalitet eller n\u00e6gtes ret til at skifte\nnationalitet.\nArtikel 16.\nUden begr\u00e6nsninger af racem\u00e6ssige, nationalitetsm\u00e6ssige eller religi\u00f8se grunde har m\u00e6nd\nog kvinder, der har n\u00e5et myndighedsalderen, ret til at gifte sig og stifte familie. De\nhar krav p\u00e5 lige rettigheder med hensyn til indg\u00e5else af \u00e6gteskab, under \u00e6gteskabet og\nved dettes opl\u00f8sning.\n\u00c6gteskab skal kun kunne indg\u00e5s med begge parters frie og fulde samtykke.",
            "Image": "a1de2ae9a202c0e0aeb39e272fa0b8a8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Familien er samfundets naturlige og fundamentale enhedsgruppe og har krav p\u00e5 samfundets\nog statens beskyttelse.\nArtikel 17.\nEnhver har ret til at eje ejendom s\u00e5vel alene som i f\u00e6llig med andre.\nIngen m\u00e5 vilk\u00e5rligt ber\u00f8ves sin ejendom.\nArtikel 18.\nEnhver har ret til tanke-, samvittigheds- og religionsfrihed: denne ret omfatter frihed\ntil at skifte religion eller tro og frihed til enten alene eller i f\u00e6llesskab med\nandre, offentligt eller privat, at give udtryk for sin religion eller tro gennem\nundervisning, ud\u00f8velse, gudsdyrkelse og overholdelse af religi\u00f8se forskrifter.\nArtikel 19.\nEnhver har ret til menings- og ytringsfrihed; denne ret omfatter frihed til at h\u00e6vde\nsin opfattelse uden indblanding og til at s\u00f8ge, modtage og meddele oplysning og tanker\nved et hvilket som helst meddelelsesmiddel og uanset landegr\u00e6nser.\nArtikel 20.\nAlle har ret til under fredelige former frit at forsamles og danne foreninger.\nIngen kan tvinges til at v\u00e6re medlem af en forening.\nArtikel 21.\nEnhver har ret til at deltage i sit lands styre enten direkte eller gennem frit valgte\nrepr\u00e6sentanter.\nEnhver har ret til lige adgang til offentlige embeder og hverv i sit land.\nFolkets vilje skal v\u00e6re grundlaget for regeringens myndighed; denne vilje skal\ntilkendegives gennem periodiske og virkelige valg med almindelig og lige valgret og\nskal ud\u00f8ves gennem hemmelig afstemning eller tilsvarende frie afstemningsm\u00e5der.\nArtikel 22.\nEnhver har som medlem af samfundet ret til social tryghed og har krav p\u00e5, at de\n\u00f8konomiske, sociale og kulturelle rettigheder, der er uundv\u00e6rlige for hans v\u00e6rdighed og\nhans personligheds frie udvikling, gennemf\u00f8res ved nationale foranstaltninger og\ninternationalt samarbejde og i overensstemmelse med hver stats organisation og\nhj\u00e6lpekilder.\nArtikel 23.\nEnhver har ret til arbejde, til frit valg af besk\u00e6ftigelse, til retf\u00e6rdige og gunstige\narbejdsvilk\u00e5r og til beskyttelse mod arbejdsl\u00f8shed.\nEnhver har uden forskel ret til lige l\u00f8n for lige arbejde.\nEnhver, der arbejder, har ret til et retf\u00e6rdigt og gunstigt vederlag, der sikrer ham\nselv og hans familie en menneskev\u00e6rdig tilv\u00e6relse, og om forn\u00f8dent tillige til andre\nsociale beskyttelsesforanstaltninger.",
            "Image": "c87a0723f0a621ca6245b4d0ab02d421"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Enhver har ret til at danne og indtr\u00e6de i fagforeninger til beskyttelse af sine\ninteresser.\nArtikel 24.\nEnhver har ret til hvile og fritid, herunder en rimelig begr\u00e6nsning af arbejdstiden, og\ntil periodisk ferie med l\u00f8n.\nArtikel 25.\nEnhver har ret til en s\u00e5dan levefod, som er tilstr\u00e6kkelig til hans og hans families\nsundhed og velv\u00e6re, herunder til f\u00f8de, kl\u00e6der, bolig og l\u00e6gehj\u00e6lp og de n\u00f8dvendige\nsociale goder og ret til tryghed i tilf\u00e6lde af arbejdsl\u00f8shed, sygdom,\nuarbejdsdygtighed, enkestand, alderdom eller andet tab af fortjenstmulighed under\nomst\u00e6ndigheder, der ikke er selvforskyldt.\nM\u00f8dre og b\u00f8rn har krav p\u00e5 s\u00e6rlig omsorg og hj\u00e6lp. Alle b\u00f8rn skal, hvadenten de er f\u00f8dt\ni eller udenfor \u00e6gteskab, have den samme sociale beskyttelse.\nArtikel 26.\nEnhver har ret til undervisning. Undervisningen skal v\u00e6re gratis, i det mindste p\u00e5 de\nelement\u00e6re og grundl\u00e6ggende trin. Element\u00e6r undervisning skal v\u00e6re obligatorisk.\nTeknisk og faglig uddannelse skal g\u00f8res almindelig tilg\u00e6ngelig for alle, og p\u00e5 grundlag\naf evner skal der v\u00e6re lige adgang for alle til h\u00f8jere undervisning.\nUndervisningen skal tage sigte p\u00e5 den menneskelige personligheds fulde udvikling og p\u00e5\nat styrke respekten for menneskerettigheder og grundl\u00e6ggende friheder. Den skal fremme\nforst\u00e5else, tolerance og venskab mellem alle nationer og racem\u00e6ssige og religi\u00f8se\ngrupper, og den skal fremme De forenede Nationers arbejde til fredens bevarelse.\nFor\u00e6ldre har f\u00f8rsteret til at v\u00e6lge den form for undervisning, som deres b\u00f8rn skal\nhave.\nArtikel 27.\nEnhver har ret til frit at deltage i samfundets kulturelle liv, til kunstnydelse og til\nat blive delagtiggjort i videnskabens fremskridt og dens goder.\nEnhver har ret til beskyttelse af de moralske og materielle interesser, der hidr\u00f8rer\nfra en hvilken som helst videnskabelig, litter\u00e6r eller kunstnerisk frembringelse, som\nvedkommende har skabt.\nArtikel 28.\nEnhver har krav p\u00e5 en social og international orden, i hvilken de i denne erkl\u00e6ring\nn\u00e6vnte rettigheder og friheder fuldtud kan virkeligg\u00f8res.\nArtikel 29.\nEnhver har pligter overfor samfundet, der alene muligg\u00f8r personlighedens frie og fulde\nudvikling.\nUnder ud\u00f8velsen af sine rettigheder og friheder er enhver kun underkastet de\nbegr\u00e6nsninger, der er fastsat i loven alene med det form\u00e5l at sikre skyldig\nanerkendelse af og hensyntagen til andres rettigheder og friheder og med det form\u00e5l at\nopfylde de retf\u00e6rdige krav, som moralen, den offentlige orden og det almene vel stiller",
            "Image": "6e4e364f95d5334a8825ba50a6f3bbe5"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "i et demokratisk samfund.\nDisse rettigheder og friheder m\u00e5 i intet tilf\u00e6lde ud\u00f8ves i strid med De forenede\nNationers form\u00e5l og principper.\nArtikel 30.\nIntet i denne erkl\u00e6ring m\u00e5 fortolkes som givende nogen stat, gruppe eller enkeltperson\nhjemmel til at indlade sig p\u00e5 nogen virksomhed eller foretage nogen handling, der\ntilsigter at nedbryde nogen af de heri opregnede rettigheder og friheder.",
            "Image": "ad9e9de4f49089aa94022cee4eefd04b"
        }
    }
}
