{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467682,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Den 10. december 1948 vedtog og offentliggjorde FNs tredie generalforsamling Verdenserklæringen\nom Menneskerettighederne. Erklæringen blev vedtaget med 48 landes ja-stemmer Ingen lande stemte\nimod. 8 lande afstod.\nUmiddelbart efter denne historiske begivenhed henstillede generalforsamlingen til alle\nmedlemslande, at de offentliggjorde erklæringens fulde tekst. De skulle desuden \"foranstalte,\nat den bliver omdelt, fremlagt, læst og forklaret i særdeleshed i skoler og andre\nundervisningsinstitutioner, uden hensyn til de forskellige landes og områders politiske\nforhold\".\nErklæringens officielle tekst findes på FNs seks officielle sprog: arabisk, engelsk, fransk,\nkinesisk, russisk og spansk. Endvidere har en lang række af FNs medlemslande fulgt\ngeneralforsamlingens opfordring og oversat erklæringen til det nationale sprog. Den danske\noversættelse på de følgende sider er udarbejdet af udenrigsministeriet.\nVed henvendelse til FNs nordiske informationskontor i København kan man gratis rekvirere\neksemplarer af erklæringen på henholdsvis FNs officielle sprog, de øvrige nordiske sprog samt\net begrænset antal andre sprog.\nVERDENSERKLÆRINGEN OM MENNESKERETTIGHEDERNE\nINDLEDNING\nDa anerkendelse af den mennesket iboende værdighed og af de lige og ufortabelige rettigheder\nfor alle medlemmer af den menneskelige familie er grundlaget for frihed, retfærdighed og fred i\nverden,\nda tilsidesættelse af og foragt for menneskerettighederne har ført til barbariske handlinger,\nder har oprørt menneskehedens samvittighed, og da skabelsen af en verden, hvor menneskene nyder\ntale- og trosfrihed og frihed for frygt og nød, er blevet forkyndt som folkenes højeste mål,\nda det er af afgørende betydning, at menneskerettighederne beskyttes af loven, hvis ikke\nmennesket som en sidste udvej skal tvinges til at gøre oprør mod tyranni og undertrykkelse,\nda det er af afgørende betydning at fremme udviklingen af venskabelige forhold mellem\nnationerne,\nda De forenede Nationers folk i pagten påny har bekræftet deres tro på fundamentale\nmenneskerettigheder, på menneskets værdighed og værd og på lige rettigheder for mænd og\nkvinder, og har besluttet at fremme sociale fremskridt og højne levevilkårene under større\nfrihed,\nda medlemsstaterne har forpligtet sig til i samarbejde med De forenede Nationer at arbejde for\nfremme af almindelig respekt fur og overholdelse af menneskerettigheder og fundamentale\nfrihedsrettigheder,\nda en fælles forståelse af disse rettigheder og friheder er af den største betydning for den\nfulde virkeliggørelse af denne forpligtelse,\nproklamerer\nPLENARFORSAMLINGEN\nderfor nu denne VERDENSERKLÆRING OM MENNESKERETTIGHEDERNE som et fælles mål for alle folk og\nalle nationer med det formål, at ethvert menneske og ethvert samfundsorgan stedse med denne\nerklæring for øje skal stræbe efter gennem undervisning og opdragelse at fremme respekt for\ndisse rettigheder og friheder og gennem fremadskridende nationale og internationale\nforanstaltninger at sikre, at de anerkendes og overholdes overalt og effektivt, både blandt\nbefolkningerne i medlemsstaterne og blandt befolkningerne i de områder, der befinder sig under\nderes styre.\nArtikel 1.\nAlle mennesker er født frie og lige i værdighed og rettigheder. De er udstyret med fornuft og\nsamvittighed, og de bør handle mod hverandre i en broderskabets ånd.\nArtikel 2.\nEnhver har krav på alle de rettigheder og friheder, som nævnes i denne erklæring, uden\nforskelsbehandling af nogen art, f. eks. på grund af race, farve, køn, sprog, religion,\npolitisk eller anden anskuelse, national eller social oprindelse, formueforhold, fødsel eller\nanden samfundsmæssig stilling.\nDer skal heller ikke gøres nogen forskel på grund af det lands eller områdes",
            "Image": "fff6deec883fb1a834f300bb45e02bb0"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "jurisdiktionsforhold eller politiske eller internationale stilling, til hvilket en person\nhører, hvadenten dette område er uafhængigt, under formynderskab eller er et ikke selvstyrende\nområde, eller dets suverænitet på anden måde er begrænset.\nArtikel 3.\nEnhver har ret til liv, frihed og personlig sikkerhed.\nArtikel 4.\nIngen må holdes i slaveri eller trældom ; slaveri og slavehandel under alle former skal være\nforbudt.\nArtikel 5.\nIngen må underkastes tortur eller grusom, umenneskelig eller vanærende behandling eller straf.\nArtikel 6.\nEthvert menneske har overalt i verden ret til at blive anerkendt som retssubjekt.\nArtikel 7.\nAlle er lige for loven og har uden forskelsbehandling af nogen art lige ret til lovens\nbeskyttelse. Alle har ret til lige beskyttelse mod enhver forskelsbehandling i strid mod denne\nerklæring og mod enhver tilskyndelse til en sådan forskelsbehandling.\nArtikel 8.\nEnhver har ret til en fyldestgørende oprejsning ved de kompetente nationale domstole for\nhandlinger, der krænker de fundamentale rettigheder, som forfatningen eller loven giver\nvedkommende.\nArtikel 9.\nIngen må underkastes vilkårlig anholdelse, tilbageholdelse eller landsforvisning.\nArtikel 10.\nEnhver har under fuld ligeberettigelse krav på en retfærdig og offentlig behandling ved en\nuafhængig og upartisk domstol, når der skal træffes en afgørelse med hensyn til hans\nrettigheder og forpligtelser og med hensyn til en hvilken som helst mod ham rettet\nstrafferetslig anklage.\nArtikel 11.\nEnhver, der anklages for et strafbart forhold, har ret til at blive anset for uskyldig, indtil\nhans skyld er godtgjort i henhold til lov ved en offentlig retshandling, hvorunder han har fået\nalle de garantier, der er fornødne for hans forsvar.\nIngen må anses for skyldig i noget strafbart forhold på grund af nogen handling eller\nundladelse, der ikke i henhold til national eller international ret var strafbar på det\ntidspunkt, da den blev begået. Der skal heller ikke kunne idømmes strengere straf end fastsat\npå den tid, da det strafbare forhold blev begået.\nArtikel 12.\nIngen må være genstand for vilkårlig indblanding i private forhold, familie, hjem eller\nkorrespondance, ej heller for angreb på ære og omdømme. Enhver har ret til lovens beskyttelse\nmod sådan indblanding eller angreb.\nArtikel 13.\nEnhver har ret til at bevæge sig frit og til frit at vælge opholdssted indenfor hver stats\ngrænser.\nEnhver har ret til at forlade et hvilket som helst land, herunder sig eget, og til at vende\ntilbage til sit eget land.\nArtikel 14.\nEnhver har ret til i andre lande at søge og få tilstået asyl mod forfølgelse.\nDenne ret må ikke påberåbes ved anklager, der virkelig hidrører fra ikke-politiske forbrydelser\neller fra handlinger i strid med De forenede Nationers formål og principper.",
            "Image": "d2af176bee8d6fc4aabef1f04fc9e5f6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Artikel 15.\nEnhver har ret til en nationalitet.\nIngen må vilkårligt berøves sin nationalitet eller nægtes ret til at skifte nationalitet.\nArtikel 16.\nUden begrænsninger af racemæssige, nationalitetsmæssige eller religiøse grunde har mænd og\nkvinder, der har nået myndighedsalderen, ret til at gifte sig og stifte familie. De har krav på\nlige rettigheder med hensyn til indgåelse af ægteskab, under ægteskabet og ved dettes\nopløsning.\nÆgteskab skal kun kunne indgås med begge parters frie og fulde samtykke.\nFamilien er samfundets naturlige og fundamentale enhedsgruppe og har krav på samfundets og\nstatens beskyttelse.\nArtikel 17.\nEnhver har ret til at eje ejendom såvel alene som i fællig med andre.\nIngen må vilkårligt berøves sin ejendom.\nArtikel 18.\nEnhver har ret til tanke-, samvittigheds- og religionsfrihed: denne ret omfatter frihed til at\nskifte religion eller tro og frihed til enten alene eller i fællesskab med andre, offentligt\neller privat, at give udtryk for sin religion eller tro gennem undervisning, udøvelse,\ngudsdyrkelse og overholdelse af religiøse forskrifter.\nArtikel 19.\nEnhver har ret til menings- og ytringsfrihed; denne ret omfatter frihed til at hævde sin\nopfattelse uden indblanding og til at søge, modtage og meddele oplysning og tanker ved et\nhvilket som helst meddelelsesmiddel og uanset landegrænser.\nArtikel 20.\nAlle har ret til under fredelige former frit at forsamles og danne foreninger.\nIngen kan tvinges til at være medlem af en forening.\nArtikel 21.\nEnhver har ret til at deltage i sit lands styre enten direkte eller gennem frit valgte\nrepræsentanter.\nEnhver har ret til lige adgang til offentlige embeder og hverv i sit land.\nFolkets vilje skal være grundlaget for regeringens myndighed; denne vilje skal tilkendegives\ngennem periodiske og virkelige valg med almindelig og lige valgret og skal udøves gennem\nhemmelig afstemning eller tilsvarende frie afstemningsmåder.\nArtikel 22.\nEnhver har som medlem af samfundet ret til social tryghed og har krav på, at de økonomiske,\nsociale og kulturelle rettigheder, der er uundværlige for hans værdighed og hans personligheds\nfrie udvikling, gennemføres ved nationale foranstaltninger og internationalt samarbejde og i\noverensstemmelse med hver stats organisation og hjælpekilder.\nArtikel 23.\nEnhver har ret til arbejde, til frit valg af beskæftigelse, til retfærdige og gunstige\narbejdsvilkår og til beskyttelse mod arbejdsløshed.\nEnhver har uden forskel ret til lige løn for lige arbejde.\nEnhver, der arbejder, har ret til et retfærdigt og gunstigt vederlag, der sikrer ham selv og\nhans familie en menneskeværdig tilværelse, og om fornødent tillige til andre sociale\nbeskyttelsesforanstaltninger.\nEnhver har ret til at danne og indtræde i fagforeninger til beskyttelse af sine interesser.\nArtikel 24.",
            "Image": "f892e9c73dd05c5dec265eadcee3efe2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Enhver har ret til hvile og fritid, herunder en rimelig begrænsning af arbejdstiden, og til\nperiodisk ferie med løn.\nArtikel 25.\nEnhver har ret til en sådan levefod, som er tilstrækkelig til hans og hans families sundhed og\nvelvære, herunder til føde, klæder, bolig og lægehjælp og de nødvendige sociale goder og ret\ntil tryghed i tilfælde af arbejdsløshed, sygdom, uarbejdsdygtighed, enkestand, alderdom eller\nandet tab af fortjenstmulighed under omstændigheder, der ikke er selvforskyldt.\nMødre og børn har krav på særlig omsorg og hjælp. Alle børn skal, hvadenten de er født i eller\nudenfor ægteskab, have den samme sociale beskyttelse.\nArtikel 26.\nEnhver har ret til undervisning. Undervisningen skal være gratis, i det mindste på de\nelementære og grundlæggende trin. Elementær undervisning skal være obligatorisk. Teknisk og\nfaglig uddannelse skal gøres almindelig tilgængelig for alle, og på grundlag af evner skal der\nvære lige adgang for alle til højere undervisning.\nUndervisningen skal tage sigte på den menneskelige personligheds fulde udvikling og på at\nstyrke respekten for menneskerettigheder og grundlæggende friheder. Den skal fremme forståelse,\ntolerance og venskab mellem alle nationer og racemæssige og religiøse grupper, og den skal\nfremme De forenede Nationers arbejde til fredens bevarelse.\nForældre har førsteret til at vælge den form for undervisning, som deres børn skal have.\nArtikel 27.\nEnhver har ret til frit at deltage i samfundets kulturelle liv, til kunstnydelse og til at\nblive delagtiggjort i videnskabens fremskridt og dens goder.\nEnhver har ret til beskyttelse af de moralske og materielle interesser, der hidrører fra en\nhvilken som helst videnskabelig, litterær eller kunstnerisk frembringelse, som vedkommende har\nskabt.\nArtikel 28.\nEnhver har krav på en social og international orden, i hvilken de i denne erklæring nævnte\nrettigheder og friheder fuldtud kan virkeliggøres.\nArtikel 29.\nEnhver har pligter overfor samfundet, der alene muliggør personlighedens frie og fulde\nudvikling.\nUnder udøvelsen af sine rettigheder og friheder er enhver kun underkastet de begrænsninger, der\ner fastsat i loven alene med det formål at sikre skyldig anerkendelse af og hensyntagen til\nandres rettigheder og friheder og med det formål at opfylde de retfærdige krav, som moralen,\nden offentlige orden og det almene vel stiller i et demokratisk samfund.\nDisse rettigheder og friheder må i intet tilfælde udøves i strid med De forenede Nationers\nformål og principper.\nArtikel 30.\nIntet i denne erklæring må fortolkes som givende nogen stat, gruppe eller enkeltperson hjemmel\ntil at indlade sig på nogen virksomhed eller foretage nogen handling, der tilsigter at nedbryde\nnogen af de heri opregnede rettigheder og friheder.",
            "Image": "e6f70621b1b8ecd149e20b6b5ccad697"
        }
    }
}
