{
    "MetaData": {
        "Author": null,
        "Creation_Date": 1581467755,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "406e1e10975454c68d8f483e88cf4eea",
            "Index": 0,
            "Label": "1",
            "Size": [
                595.0,
                842.0
            ],
            "Text": "Den 10. december 1948 vedtog og offentliggjorde FNs tredie generalforsamling\nVerdenserklæringen om Menneskerettighederne. Erklæringen blev vedtaget med 48\nlandes ja-stemmer Ingen lande stemte imod. 8 lande afstod.\nUmiddelbart efter denne historiske begivenhed henstillede generalforsamlingen til\nalle medlemslande, at de offentliggjorde erklæringens fulde tekst. De skulle desuden\n\"foranstalte, at den bliver omdelt, fremlagt, læst og forklaret i særdeleshed i skoler\nog andre undervisningsinstitutioner, uden hensyn til de forskellige landes og\nområders politiske forhold\".\nErklæringens officielle tekst findes på FNs seks officielle sprog: arabisk, engelsk,\nfransk, kinesisk, russisk og spansk. Endvidere har en lang række af FNs\nmedlemslande fulgt generalforsamlingens opfordring og oversat erklæringen til det\nnationale sprog. Den danske oversættelse på de følgende sider er udarbejdet af\nudenrigsministeriet.\nVed henvendelse til FNs nordiske informationskontor i København kan man gratis\nrekvirere eksemplarer af erklæringen på henholdsvis FNs officielle sprog, de øvrige\nnordiske sprog samt et begrænset antal andre sprog.\nVERDENSERKLÆRINGEN OM MENNESKERETTIGHEDERNE\nINDLEDNING\nDa anerkendelse af den mennesket iboende værdighed og af de lige og ufortabelige\nrettigheder for alle medlemmer af den menneskelige familie er grundlaget for frihed,\nretfærdighed og fred i verden,\nda tilsidesættelse af og foragt for menneskerettighederne har ført til barbariske\nhandlinger, der har oprørt menneskehedens samvittighed, og da skabelsen af en\nverden, hvor menneskene nyder tale- og trosfrihed og frihed for frygt og nød, er\nblevet forkyndt som folkenes højeste mål,\nda det er af afgørende betydning, at menneskerettighederne beskyttes af loven, hvis\nikke mennesket som en sidste udvej skal tvinges til at gøre oprør mod tyranni og\nundertrykkelse,\nda det er af afgørende betydning at fremme udviklingen af venskabelige forhold\nmellem nationerne,\nda De forenede Nationers folk i pagten påny har bekræftet deres tro på fundamentale\nmenneskerettigheder, på menneskets værdighed og værd og på lige rettigheder for\nmænd og kvinder, og har besluttet at fremme sociale fremskridt og højne\nlevevilkårene under større frihed,\nda medlemsstaterne har forpligtet sig til i samarbejde med De forenede Nationer at\narbejde for fremme af almindelig respekt fur og overholdelse af menneskerettigheder\nog fundamentale frihedsrettigheder,\nda en fælles forståelse af disse rettigheder og friheder er af den største betydning for\nden fulde virkeliggørelse af denne forpligtelse,\nproklamerer\nPLENARFORSAMLINGEN"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "e6da80022c7c09581a66eaa014c41067",
            "Index": 1,
            "Label": "2",
            "Size": [
                595.0,
                842.0
            ],
            "Text": "derfor nu denne VERDENSERKLÆRING OM MENNESKERETTIGHEDERNE som et\nfælles mål for alle folk og alle nationer med det formål, at ethvert menneske og\nethvert samfundsorgan stedse med denne erklæring for øje skal stræbe efter gennem\nundervisning og opdragelse at fremme respekt for disse rettigheder og friheder og\ngennem fremadskridende nationale og internationale foranstaltninger at sikre, at de\nanerkendes og overholdes overalt og effektivt, både blandt befolkningerne i\nmedlemsstaterne og blandt befolkningerne i de områder, der befinder sig under\nderes styre.\nArtikel 1.\nAlle mennesker er født frie og lige i værdighed og rettigheder. De er udstyret med\nfornuft og samvittighed, og de bør handle mod hverandre i en broderskabets ånd.\nArtikel 2.\nEnhver har krav på alle de rettigheder og friheder, som nævnes i denne erklæring,\nuden forskelsbehandling af nogen art, f. eks. på grund af race, farve, køn, sprog,\nreligion, politisk eller anden anskuelse, national eller social oprindelse,\nformueforhold, fødsel eller anden samfundsmæssig stilling.\nDer skal heller ikke gøres nogen forskel på grund af det lands eller områdes\njurisdiktionsforhold eller politiske eller internationale stilling, til hvilket en person\nhører, hvadenten dette område er uafhængigt, under formynderskab eller er et ikke\nselvstyrende område, eller dets suverænitet på anden måde er begrænset.\nArtikel 3.\nEnhver har ret til liv, frihed og personlig sikkerhed.\nArtikel 4.\nIngen må holdes i slaveri eller trældom ; slaveri og slavehandel under alle former\nskal være forbudt.\nArtikel 5.\nIngen må underkastes tortur eller grusom, umenneskelig eller vanærende behandling\neller straf.\nArtikel 6.\nEthvert menneske har overalt i verden ret til at blive anerkendt som retssubjekt.\nArtikel 7.\nAlle er lige for loven og har uden forskelsbehandling af nogen art lige ret til lovens\nbeskyttelse. Alle har ret til lige beskyttelse mod enhver forskelsbehandling i strid\nmod denne erklæring og mod enhver tilskyndelse til en sådan forskelsbehandling.\nArtikel 8.\nEnhver har ret til en fyldestgørende oprejsning ved de kompetente nationale\ndomstole for handlinger, der krænker de fundamentale rettigheder, som forfatningen\neller loven giver vedkommende.\nArtikel 9."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "6b5a20d90493d0c246f9d8e931a5557f",
            "Index": 2,
            "Label": "3",
            "Size": [
                595.0,
                842.0
            ],
            "Text": "Ingen må underkastes vilkårlig anholdelse, tilbageholdelse eller landsforvisning.\nArtikel 10.\nEnhver har under fuld ligeberettigelse krav på en retfærdig og offentlig behandling\nved en uafhængig og upartisk domstol, når der skal træffes en afgørelse med hensyn\ntil hans rettigheder og forpligtelser og med hensyn til en hvilken som helst mod ham\nrettet strafferetslig anklage.\nArtikel 11.\nEnhver, der anklages for et strafbart forhold, har ret til at blive anset for uskyldig,\nindtil hans skyld er godtgjort i henhold til lov ved en offentlig retshandling,\nhvorunder han har fået alle de garantier, der er fornødne for hans forsvar.\nIngen må anses for skyldig i noget strafbart forhold på grund af nogen handling eller\nundladelse, der ikke i henhold til national eller international ret var strafbar på det\ntidspunkt, da den blev begået. Der skal heller ikke kunne idømmes strengere straf\nend fastsat på den tid, da det strafbare forhold blev begået.\nArtikel 12.\nIngen må være genstand for vilkårlig indblanding i private forhold, familie, hjem eller\nkorrespondance, ej heller for angreb på ære og omdømme. Enhver har ret til lovens\nbeskyttelse mod sådan indblanding eller angreb.\nArtikel 13.\nEnhver har ret til at bevæge sig frit og til frit at vælge opholdssted indenfor hver\nstats grænser.\nEnhver har ret til at forlade et hvilket som helst land, herunder sig eget, og til at\nvende tilbage til sit eget land.\nArtikel 14.\nEnhver har ret til i andre lande at søge og få tilstået asyl mod forfølgelse.\nDenne ret må ikke påberåbes ved anklager, der virkelig hidrører fra ikke-politiske\nforbrydelser eller fra handlinger i strid med De forenede Nationers formål og\nprincipper.\nArtikel 15.\nEnhver har ret til en nationalitet.\nIngen må vilkårligt berøves sin nationalitet eller nægtes ret til at skifte nationalitet.\nArtikel 16.\nUden begrænsninger af racemæssige, nationalitetsmæssige eller religiøse grunde\nhar mænd og kvinder, der har nået myndighedsalderen, ret til at gifte sig og stifte\nfamilie. De har krav på lige rettigheder med hensyn til indgåelse af ægteskab, under\nægteskabet og ved dettes opløsning.\nÆgteskab skal kun kunne indgås med begge parters frie og fulde samtykke."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8439450b6f80d02d7606562c9abc0ec9",
            "Index": 3,
            "Label": "4",
            "Size": [
                595.0,
                842.0
            ],
            "Text": "Familien er samfundets naturlige og fundamentale enhedsgruppe og har krav på\nsamfundets og statens beskyttelse.\nArtikel 17.\nEnhver har ret til at eje ejendom såvel alene som i fællig med andre.\nIngen må vilkårligt berøves sin ejendom.\nArtikel 18.\nEnhver har ret til tanke-, samvittigheds- og religionsfrihed: denne ret omfatter frihed\ntil at skifte religion eller tro og frihed til enten alene eller i fællesskab med andre,\noffentligt eller privat, at give udtryk for sin religion eller tro gennem undervisning,\nudøvelse, gudsdyrkelse og overholdelse af religiøse forskrifter.\nArtikel 19.\nEnhver har ret til menings- og ytringsfrihed; denne ret omfatter frihed til at hævde\nsin opfattelse uden indblanding og til at søge, modtage og meddele oplysning og\ntanker ved et hvilket som helst meddelelsesmiddel og uanset landegrænser.\nArtikel 20.\nAlle har ret til under fredelige former frit at forsamles og danne foreninger.\nIngen kan tvinges til at være medlem af en forening.\nArtikel 21.\nEnhver har ret til at deltage i sit lands styre enten direkte eller gennem frit valgte\nrepræsentanter.\nEnhver har ret til lige adgang til offentlige embeder og hverv i sit land.\nFolkets vilje skal være grundlaget for regeringens myndighed; denne vilje skal\ntilkendegives gennem periodiske og virkelige valg med almindelig og lige valgret og\nskal udøves gennem hemmelig afstemning eller tilsvarende frie afstemningsmåder.\nArtikel 22.\nEnhver har som medlem af samfundet ret til social tryghed og har krav på, at de\nøkonomiske, sociale og kulturelle rettigheder, der er uundværlige for hans\nværdighed og hans personligheds frie udvikling, gennemføres ved nationale\nforanstaltninger og internationalt samarbejde og i overensstemmelse med hver stats\norganisation og hjælpekilder.\nArtikel 23.\nEnhver har ret til arbejde, til frit valg af beskæftigelse, til retfærdige og gunstige\narbejdsvilkår og til beskyttelse mod arbejdsløshed.\nEnhver har uden forskel ret til lige løn for lige arbejde.\nEnhver, der arbejder, har ret til et retfærdigt og gunstigt vederlag, der sikrer ham\nselv og hans familie en menneskeværdig tilværelse, og om fornødent tillige til andre\nsociale beskyttelsesforanstaltninger."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "570e9961925263303bed68bc7493f46f",
            "Index": 4,
            "Label": "5",
            "Size": [
                595.0,
                842.0
            ],
            "Text": "Enhver har ret til at danne og indtræde i fagforeninger til beskyttelse af sine\ninteresser.\nArtikel 24.\nEnhver har ret til hvile og fritid, herunder en rimelig begrænsning af arbejdstiden, og\ntil periodisk ferie med løn.\nArtikel 25.\nEnhver har ret til en sådan levefod, som er tilstrækkelig til hans og hans families\nsundhed og velvære, herunder til føde, klæder, bolig og lægehjælp og de nødvendige\nsociale goder og ret til tryghed i tilfælde af arbejdsløshed, sygdom,\nuarbejdsdygtighed, enkestand, alderdom eller andet tab af fortjenstmulighed under\nomstændigheder, der ikke er selvforskyldt.\nMødre og børn har krav på særlig omsorg og hjælp. Alle børn skal, hvadenten de er\nfødt i eller udenfor ægteskab, have den samme sociale beskyttelse.\nArtikel 26.\nEnhver har ret til undervisning. Undervisningen skal være gratis, i det mindste på de\nelementære og grundlæggende trin. Elementær undervisning skal være obligatorisk.\nTeknisk og faglig uddannelse skal gøres almindelig tilgængelig for alle, og på\ngrundlag af evner skal der være lige adgang for alle til højere undervisning.\nUndervisningen skal tage sigte på den menneskelige personligheds fulde udvikling og\npå at styrke respekten for menneskerettigheder og grundlæggende friheder. Den\nskal fremme forståelse, tolerance og venskab mellem alle nationer og racemæssige\nog religiøse grupper, og den skal fremme De forenede Nationers arbejde til fredens\nbevarelse.\nForældre har førsteret til at vælge den form for undervisning, som deres børn skal\nhave.\nArtikel 27.\nEnhver har ret til frit at deltage i samfundets kulturelle liv, til kunstnydelse og til at\nblive delagtiggjort i videnskabens fremskridt og dens goder.\nEnhver har ret til beskyttelse af de moralske og materielle interesser, der hidrører\nfra en hvilken som helst videnskabelig, litterær eller kunstnerisk frembringelse, som\nvedkommende har skabt.\nArtikel 28.\nEnhver har krav på en social og international orden, i hvilken de i denne erklæring\nnævnte rettigheder og friheder fuldtud kan virkeliggøres.\nArtikel 29.\nEnhver har pligter overfor samfundet, der alene muliggør personlighedens frie og\nfulde udvikling.\nUnder udøvelsen af sine rettigheder og friheder er enhver kun underkastet de\nbegrænsninger, der er fastsat i loven alene med det formål at sikre skyldig\nanerkendelse af og hensyntagen til andres rettigheder og friheder og med det formål"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8362e6e46f8bd9046c89e56f9f2064fa",
            "Index": 5,
            "Label": "6",
            "Size": [
                595.0,
                842.0
            ],
            "Text": "at opfylde de retfærdige krav, som moralen, den offentlige orden og det almene vel\nstiller i et demokratisk samfund.\nDisse rettigheder og friheder må i intet tilfælde udøves i strid med De forenede\nNationers formål og principper.\nArtikel 30.\nIntet i denne erklæring må fortolkes som givende nogen stat, gruppe eller\nenkeltperson hjemmel til at indlade sig på nogen virksomhed eller foretage nogen\nhandling, der tilsigter at nedbryde nogen af de heri opregnede rettigheder og\nfriheder."
        }
    }
}
