{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467738,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Den 10. december 1948 vedtog og offentliggjorde FNs tredie generalforsamling Verdenserklæringen om\nMenneskerettighederne. Erklæringen blev vedtaget med 48 landes ja-stemmer Ingen lande stemte imod. 8\nlande afstod.\nUmiddelbart efter denne historiske begivenhed henstillede generalforsamlingen til alle medlemslande, at de\noffentliggjorde erklæringens fulde tekst. De skulle desuden \"foranstalte, at den bliver omdelt, fremlagt, læst og\nforklaret i særdeleshed i skoler og andre undervisningsinstitutioner, uden hensyn til de forskellige landes og\nområders politiske forhold\".\nErklæringens officielle tekst findes på FNs seks officielle sprog: arabisk, engelsk, fransk, kinesisk, russisk og\nspansk. Endvidere har en lang række af FNs medlemslande fulgt generalforsamlingens opfordring og oversat\nerklæringen til det nationale sprog. Den danske oversættelse på de følgende sider er udarbejdet af\nudenrigsministeriet.\nVed henvendelse til FNs nordiske informationskontor i København kan man gratis rekvirere eksemplarer af\nerklæringen på henholdsvis FNs officielle sprog, de øvrige nordiske sprog samt et begrænset antal andre sprog.\nVERDENSERKLÆRINGEN OM MENNESKERETTIGHEDERNE\nINDLEDNING\nDa anerkendelse af den mennesket iboende værdighed og af de lige og ufortabelige rettigheder for alle\nmedlemmer af den menneskelige familie er grundlaget for frihed, retfærdighed og fred i verden,\nda tilsidesættelse af og foragt for menneskerettighederne har ført til barbariske handlinger, der har oprørt\nmenneskehedens samvittighed, og da skabelsen af en verden, hvor menneskene nyder tale- og trosfrihed og\nfrihed for frygt og nød, er blevet forkyndt som folkenes højeste mål,\nda det er af afgørende betydning, at menneskerettighederne beskyttes af loven, hvis ikke mennesket som en\nsidste udvej skal tvinges til at gøre oprør mod tyranni og undertrykkelse,\nda det er af afgørende betydning at fremme udviklingen af venskabelige forhold mellem nationerne,\nda De forenede Nationers folk i pagten påny har bekræftet deres tro på fundamentale menneskerettigheder, på\nmenneskets værdighed og værd og på lige rettigheder for mænd og kvinder, og har besluttet at fremme sociale\nfremskridt og højne levevilkårene under større frihed,\nda medlemsstaterne har forpligtet sig til i samarbejde med De forenede Nationer at arbejde for fremme af\nalmindelig respekt fur og overholdelse af menneskerettigheder og fundamentale frihedsrettigheder,\nda en fælles forståelse af disse rettigheder og friheder er af den største betydning for den fulde virkeliggørelse\naf denne forpligtelse,\nproklamerer\nPLENARFORSAMLINGEN\nderfor nu denne VERDENSERKLÆRING OM MENNESKERETTIGHEDERNE som et fælles mål for alle folk og\nalle nationer med det formål, at ethvert menneske og ethvert samfundsorgan stedse med denne erklæring for\nøje skal stræbe efter gennem undervisning og opdragelse at fremme respekt for disse rettigheder og friheder og\ngennem fremadskridende nationale og internationale foranstaltninger at sikre, at de anerkendes og overholdes\noveralt og effektivt, både blandt befolkningerne i medlemsstaterne og blandt befolkningerne i de områder, der\nbefinder sig under deres styre.\nArtikel 1.\nAlle mennesker er født frie og lige i værdighed og rettigheder. De er udstyret med fornuft og samvittighed, og\nde bør handle mod hverandre i en broderskabets ånd.\nArtikel 2.\nEnhver har krav på alle de rettigheder og friheder, som nævnes i denne erklæring, uden forskelsbehandling af\nnogen art, f. eks. på grund af race, farve, køn, sprog, religion, politisk eller anden anskuelse, national eller social\noprindelse, formueforhold, fødsel eller anden samfundsmæssig stilling.\nDer skal heller ikke gøres nogen forskel på grund af det lands eller områdes jurisdiktionsforhold eller politiske\neller internationale stilling, til hvilket en person hører, hvadenten dette område er uafhængigt, under\nformynderskab eller er et ikke selvstyrende område, eller dets suverænitet på anden måde er begrænset.\nArtikel 3.\nEnhver har ret til liv, frihed og personlig sikkerhed.\nArtikel 4.",
            "Image": "703f2e1e527d976781511de4cc33076d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Ingen må holdes i slaveri eller trældom ; slaveri og slavehandel under alle former skal være forbudt.\nArtikel 5.\nIngen må underkastes tortur eller grusom, umenneskelig eller vanærende behandling eller straf.\nArtikel 6.\nEthvert menneske har overalt i verden ret til at blive anerkendt som retssubjekt.\nArtikel 7.\nAlle er lige for loven og har uden forskelsbehandling af nogen art lige ret til lovens beskyttelse. Alle har ret til\nlige beskyttelse mod enhver forskelsbehandling i strid mod denne erklæring og mod enhver tilskyndelse til en\nsådan forskelsbehandling.\nArtikel 8.\nEnhver har ret til en fyldestgørende oprejsning ved de kompetente nationale domstole for handlinger, der\nkrænker de fundamentale rettigheder, som forfatningen eller loven giver vedkommende.\nArtikel 9.\nIngen må underkastes vilkårlig anholdelse, tilbageholdelse eller landsforvisning.\nArtikel 10.\nEnhver har under fuld ligeberettigelse krav på en retfærdig og offentlig behandling ved en uafhængig og\nupartisk domstol, når der skal træffes en afgørelse med hensyn til hans rettigheder og forpligtelser og med\nhensyn til en hvilken som helst mod ham rettet strafferetslig anklage.\nArtikel 11.\nEnhver, der anklages for et strafbart forhold, har ret til at blive anset for uskyldig, indtil hans skyld er godtgjort\ni henhold til lov ved en offentlig retshandling, hvorunder han har fået alle de garantier, der er fornødne for hans\nforsvar.\nIngen må anses for skyldig i noget strafbart forhold på grund af nogen handling eller undladelse, der ikke i\nhenhold til national eller international ret var strafbar på det tidspunkt, da den blev begået. Der skal heller ikke\nkunne idømmes strengere straf end fastsat på den tid, da det strafbare forhold blev begået.\nArtikel 12.\nIngen må være genstand for vilkårlig indblanding i private forhold, familie, hjem eller korrespondance, ej heller\nfor angreb på ære og omdømme. Enhver har ret til lovens beskyttelse mod sådan indblanding eller angreb.\nArtikel 13.\nEnhver har ret til at bevæge sig frit og til frit at vælge opholdssted indenfor hver stats grænser.\nEnhver har ret til at forlade et hvilket som helst land, herunder sig eget, og til at vende tilbage til sit eget land.\nArtikel 14.\nEnhver har ret til i andre lande at søge og få tilstået asyl mod forfølgelse.\nDenne ret må ikke påberåbes ved anklager, der virkelig hidrører fra ikke-politiske forbrydelser eller fra\nhandlinger i strid med De forenede Nationers formål og principper.\nArtikel 15.\nEnhver har ret til en nationalitet.\nIngen må vilkårligt berøves sin nationalitet eller nægtes ret til at skifte nationalitet.\nArtikel 16.\nUden begrænsninger af racemæssige, nationalitetsmæssige eller religiøse grunde har mænd og kvinder, der har\nnået myndighedsalderen, ret til at gifte sig og stifte familie. De har krav på lige rettigheder med hensyn til\nindgåelse af ægteskab, under ægteskabet og ved dettes opløsning.\nÆgteskab skal kun kunne indgås med begge parters frie og fulde samtykke.\nFamilien er samfundets naturlige og fundamentale enhedsgruppe og har krav på samfundets og statens\nbeskyttelse.",
            "Image": "8929207f0c4749f59c36e0135ee71a40"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Artikel 17.\nEnhver har ret til at eje ejendom såvel alene som i fællig med andre.\nIngen må vilkårligt berøves sin ejendom.\nArtikel 18.\nEnhver har ret til tanke-, samvittigheds- og religionsfrihed: denne ret omfatter frihed til at skifte religion eller\ntro og frihed til enten alene eller i fællesskab med andre, offentligt eller privat, at give udtryk for sin religion\neller tro gennem undervisning, udøvelse, gudsdyrkelse og overholdelse af religiøse forskrifter.\nArtikel 19.\nEnhver har ret til menings- og ytringsfrihed; denne ret omfatter frihed til at hævde sin opfattelse uden\nindblanding og til at søge, modtage og meddele oplysning og tanker ved et hvilket som helst meddelelsesmiddel\nog uanset landegrænser.\nArtikel 20.\nAlle har ret til under fredelige former frit at forsamles og danne foreninger.\nIngen kan tvinges til at være medlem af en forening.\nArtikel 21.\nEnhver har ret til at deltage i sit lands styre enten direkte eller gennem frit valgte repræsentanter.\nEnhver har ret til lige adgang til offentlige embeder og hverv i sit land.\nFolkets vilje skal være grundlaget for regeringens myndighed; denne vilje skal tilkendegives gennem periodiske\nog virkelige valg med almindelig og lige valgret og skal udøves gennem hemmelig afstemning eller tilsvarende\nfrie afstemningsmåder.\nArtikel 22.\nEnhver har som medlem af samfundet ret til social tryghed og har krav på, at de økonomiske, sociale og\nkulturelle rettigheder, der er uundværlige for hans værdighed og hans personligheds frie udvikling,\ngennemføres ved nationale foranstaltninger og internationalt samarbejde og i overensstemmelse med hver stats\norganisation og hjælpekilder.\nArtikel 23.\nEnhver har ret til arbejde, til frit valg af beskæftigelse, til retfærdige og gunstige arbejdsvilkår og til beskyttelse\nmod arbejdsløshed.\nEnhver har uden forskel ret til lige løn for lige arbejde.\nEnhver, der arbejder, har ret til et retfærdigt og gunstigt vederlag, der sikrer ham selv og hans familie en\nmenneskeværdig tilværelse, og om fornødent tillige til andre sociale beskyttelsesforanstaltninger.\nEnhver har ret til at danne og indtræde i fagforeninger til beskyttelse af sine interesser.\nArtikel 24.\nEnhver har ret til hvile og fritid, herunder en rimelig begrænsning af arbejdstiden, og til periodisk ferie med løn.\nArtikel 25.\nEnhver har ret til en sådan levefod, som er tilstrækkelig til hans og hans families sundhed og velvære, herunder\ntil føde, klæder, bolig og lægehjælp og de nødvendige sociale goder og ret til tryghed i tilfælde af arbejdsløshed,\nsygdom, uarbejdsdygtighed, enkestand, alderdom eller andet tab af fortjenstmulighed under omstændigheder,\nder ikke er selvforskyldt.\nMødre og børn har krav på særlig omsorg og hjælp. Alle børn skal, hvadenten de er født i eller udenfor\nægteskab, have den samme sociale beskyttelse.\nArtikel 26.\nEnhver har ret til undervisning. Undervisningen skal være gratis, i det mindste på de elementære og\ngrundlæggende trin. Elementær undervisning skal være obligatorisk. Teknisk og faglig uddannelse skal gøres\nalmindelig tilgængelig for alle, og på grundlag af evner skal der være lige adgang for alle til højere\nundervisning.\nUndervisningen skal tage sigte på den menneskelige personligheds fulde udvikling og på at styrke respekten for\nmenneskerettigheder og grundlæggende friheder. Den skal fremme forståelse, tolerance og venskab mellem",
            "Image": "3ce9f9c908183634abe61431fc4547a7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "alle nationer og racemæssige og religiøse grupper, og den skal fremme De forenede Nationers arbejde til\nfredens bevarelse.\nForældre har førsteret til at vælge den form for undervisning, som deres børn skal have.\nArtikel 27.\nEnhver har ret til frit at deltage i samfundets kulturelle liv, til kunstnydelse og til at blive delagtiggjort i\nvidenskabens fremskridt og dens goder.\nEnhver har ret til beskyttelse af de moralske og materielle interesser, der hidrører fra en hvilken som helst\nvidenskabelig, litterær eller kunstnerisk frembringelse, som vedkommende har skabt.\nArtikel 28.\nEnhver har krav på en social og international orden, i hvilken de i denne erklæring nævnte rettigheder og\nfriheder fuldtud kan virkeliggøres.\nArtikel 29.\nEnhver har pligter overfor samfundet, der alene muliggør personlighedens frie og fulde udvikling.\nUnder udøvelsen af sine rettigheder og friheder er enhver kun underkastet de begrænsninger, der er fastsat i\nloven alene med det formål at sikre skyldig anerkendelse af og hensyntagen til andres rettigheder og friheder\nog med det formål at opfylde de retfærdige krav, som moralen, den offentlige orden og det almene vel stiller i et\ndemokratisk samfund.\nDisse rettigheder og friheder må i intet tilfælde udøves i strid med De forenede Nationers formål og principper.\nArtikel 30.\nIntet i denne erklæring må fortolkes som givende nogen stat, gruppe eller enkeltperson hjemmel til at indlade\nsig på nogen virksomhed eller foretage nogen handling, der tilsigter at nedbryde nogen af de heri opregnede\nrettigheder og friheder.",
            "Image": "afaf23d35c7b51346ac785fc2263afff"
        }
    }
}
