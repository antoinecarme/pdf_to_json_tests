{
    "MetaData": {
        "Author": null,
        "Creation_Date": 1581470131,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "b694d0b25795ae9189d7bdc01a4f5806",
            "Index": 0,
            "Label": "1",
            "Size": [
                595.0,
                842.0
            ],
            "Text": "POASON PWUNG EN KAWEID TOHN WEIN SAMPA KAROS\n[Preamble]\nPwehki eh sansalehr oh dehde me mie uhdahn kesempwelen de pwungin tohn sampa karos me duwepenehte oh ih poason en\nmour saledek, pwung oh meleilei nan sampa,\nPwehki seu petehkpen aramas de kasohwe kesempwelen aramas oh arail pwung me kahrehdahr wiewia me sohte konehng ah\nngeder oh kawelahr mour mwahu en aramas, oh pil ansou mwahu oh konehng eh leledohr me aramas akan konehng ren\nperenki saledek en kosoia de rapahki arail pwung, oh arail saledek sang perki mehkot de masak de pil anahn akan me\nkosondier en wia irair keieu oh ileile nan en aramas sohte lipillipil arail mour,\nPwehki eh ininin kesempwal mehlel pwe ma aramas sohte pahn itoitieng ren medemedewe pei de mahwin, pwehki arail\nsolahr itar de kakehng kanengamah iong lokolok pahn kaun suwed de nan ansou suwed, ihme karheda me en aramas eh\nmour oh pwung pahn mihmihte pahn epwelpen kosonned akan,\nPwehki eh kesempwal kitail en ngongki kekeirdahn nanpwung mwahu penehn tohn sampa kan,\nPwehki tohn tiepenehn sampa arail kosonehdier nan \"Charter en United Nations\" arail pwoson poahson en mour mwahu\nen aramas oh arail pwung kan, duwen ksempwelen aramas oh en aramas arail pwung eh pahrek, ohl de lih irail kan me\ntowehda pwihn en tiepenehn sampa \"United Nations\" kosonehdier ren kakairada, kalaudehla oh kamwahwihla roson en\naramas me pid mour mwahu oh saledek laud,\nPwehki wehi me towehda pwihn en \"United Nations\" arail inoukihdahr ren alehdi, pahn sewesepen \"United Nations\",\nsohng kan me pahn kakehlahda poahson en kawawih oh kapwaiada mour pwung oh saledek mehlel en aramas,\nPwehki nin duwen eh dehdehiong karos duwen mour pwung oh saledek ara nohn kesempwal oh ih sohng pwukat me pahn\nkamarainihdi karos inou wet,\nIhme Kahrehda,\nPWIHN EN TIEPENEHN SAMPA KOSONEHDIER ME\nPOASON PWUNG EN KAWEID TOHN WEIN SAMPA KAROS duen eh dehde mehlel ong karos me tepin keirda, me aramas karos oh\nwein sampa karos uhdahn pahn ahniki oh ehu ansou ma korusie oh songen spwihn en aramas akan pahn tamataman ansou\nkaros poason wet oh ngoangki de sukuhlki ong karos kekeirdahn sohng en pwung oh saledek pwukat ni irair en keirda,\nnan wehi kan oh nan pwungen wehikan, pwehn kak alehdt petehk parail rehn karos me towehda pwihn wet oh rehn irail\ntohn Kahn Sapwen Kohwa kan me mi pahn arail epwel oh manaman.\nIralaud 1.\nTohn sampa karos ipwiwei nan saledek oh duwepenehte nan arail wasa oh arail pwung. Arail marain oh pehm ih\nutakerail kahrehda korusie konehng sawaspene nin duwen pirien ehu.\nIralaud 2.\nKorusie pai ki songen pwung oh saledek seu lipilipil me kosondier nan poason wet, pwilidak en wasa de mwomwen\nkilin aramas, lih de ohl, lokaiahn aramas, en aramas eh lamalam, Piros de Kadilik, de seu lipilipil, mwomwen\n\"Government\" seu lipilipil de medemedewehn aramas, tohn songen wehi de pwihn karos, semwehmwe de kepwehpwe, ahnek\ndipwisou de soh, oh kedeudok en emen emen oh pil sohng teikan sell lipilipil.\nIralaud 3.\nAramas karos ahniki de paiki pwungin mour, pwungin saledek oh pil pwungin saledek sang apwal en paliwar.\nIralaud 4.\nSohte aramas emen kak wia lidu men de doadoahk ni mwomwen lidu men; lidu de pesineski de pwainda lidukan uhong\npoason wet oh pil pahn inepwihdi ni soangen mwohmw karos.\nIralaud 5.\nSohte me pahn mi pahn kalokolok en mahn de kamakam duehla mahn.\nIralaud 6.\nAramas karos ahniki de paiki pwungin kawawih wasa karos pahn menemenen Kosonned.\nIralaud 7.\nAramas karos ni nan irair pahrek ehu pahn kosonned oh ahniki de paiki epwel kan pahn kosonned. Aramas karos ahniki\nde paiki epwel pahrek pwehn kore songen apwal akan me uhong poason wet de me pahn kasohwe irehkan nan poason wet.\nIralaud 8.\nAramas karos ahniki de paiki soangen epwel katapan akan me pwihn koiek en teneki sapwung kan me uhong poason en\npwung kesempwal me kosonned kosnehiong irail.\nIralaud 9."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "31e6d5bb85b3e2ffa7448ea25a41f5ef",
            "Index": 1,
            "Label": "2",
            "Size": [
                595.0,
                842.0
            ],
            "Text": "Sohte me pahn pakadeida, de poardi, de selidi, de pekeusda.\nIralaud 10.\nAramas karos aniki de paiki pwung karos me irair en kopwung pahrek oh pil kapeidek nan pokkon rehn pwihn ehu me\nseu peupali, pwehn kosonehdi de kasalehda arail pwung kan oh pwukoah kan oh pil songen pekeid me uhong irail\nkaros.\nIralaud 11.\nIrail kan me pakadeikda me re dipada pil ahniki pwungin wehkada me re sohte dipada lau lel mwolen kopwung eh pahn\nkasalehda ni sansal me dihp wet uhongehr kosonned-ahpw me pakadeida kan uhdahn pahn mie arail soun sawas pwehn wia\ndaroperail.\nSohte me kak pakadeida oh kalokolok ki sapwung ehu de dihp ehu de sapwung ehu me e dipekihda oh kawehkihla\nkosonned en ehu wehi de wein sampa ma ansou me dipada wet wiawio dihp wet sohte uhong kosonned pwukat. Oh pil\nkalokepen dihp wet sohte pahn laud sang uwe me dehde ni ansou me dihp wet wiawihdau.\nIralaud 12.\nSohte me kak lidere emen nin sohte kahrepe, de eh peneinei, imwe oh kisin likou me e kadar de me emen kadarodohng,\noh pil sohte me kak kauwehla eden emen de mwaren emen. Karos ahniki de paiki epwelpen pahn kosonned ohng songen\nliderewes de kawehla eden aramas kwukat.\nIralaud 13.\nKaros ahniki de paiki manaman en saledek me pid seilok de kouson nan uhdahkarail.\nKaros ahniki de paiki manaman en seusang de mwekid sang wasa seu lipilipil, pil iangahki uhdahn eh wasahn kouson\noh pil seulahng de mwekidlahng sapwe de ehu wasa.\nIralaud 14.\nKaros ahniki de paiki manaman en rapahki insenamwahu ekei wasa de tanasang mehla oh apwal sang wasa me a kouson\nie.\nAhpw manaman wet sohte pahn mie ma lipada wet pahn sohte poason dahsang ni mwekid en \"Government\" en weio oh ma\nlipada wet e uhong kosondi oh poason en \"United Nations\".\nIralaud 15.\nAramas karos ahniki de paiki manaman en wia uhdaken ehu wasa de tohnwehi ehu.\nManaman de paien wia tohn wei ehu, sohte me kak adiasang aramas, de pil keinepwihsang rehn emen en wiahla tohn ehu\nwei tohrohr.\nIralaud 16.\nOhl oh lih me lelehr sounparen aramas laud, me sohte inepwi ehu mie me pid tohn ehu wasa de tohn ehu wehi de\ntowehla ehu lamalam de mwomwhohdiso, ahniki de paiki manaman en pwopwoud oh kauwada ehu peneinei. Re ahniki de\npaiki manaman pahrek me pid pwopwoud, de nan ansoun pwopwoud oh pil lel anson mweipeseng.\nPwopwoud pahn wiawi ni ansou me lih oh ohl pahn pwungki pene irahn pwopwoud.\nPeneinei me uhdahn poason de tepin tohn sampa kahrehda peneinei pil ahniki de paiki manaman en epwel sang rehn\ntohn sampa oh pil wehi kan.\nIralaud 17.\nAramas karos ahniki de paiki de ahniki manaman en kelepw ahniki dipwisou en ohpis oh pil iang meh teikan ahniki\npene dipwisou ehu.\nSohte me pahn adihasang an emen ah dipwisou.\nIralaud 18.\nAramas karos ahniki de paiki manaman en saledengki eh lamalam de medemedewe, eh mour oh pein eh mwomwohdsou;\nmanaman wet kihpene de iangahki saledek en welian de wikidala en emen emen eh mwomwodisou oh me e kameleleh kan,\noh eh pil ahniki manaman en kasale seli songen lamalan de mwomwodiso me e pwoson de kamehlele soangen kasansal\npwukat kakmihmi ni padahk, wiewia, pwongih de kapdaiada ireh kan me kosondi.\nIralaud 19.\nAramas karos ahniki de paiki manaman en saledengki arail medemedewe oh saledengki arail kosoi; manaman wet pidada\nirair en saledek nan medemedewe me sohte pahn kadirepw de peki, ale, de kasalehda sohng kan de medemedewe kan me\nseu lipilipilki wasa kan.\nIralaud 20.\nAramas karos ahniki de paiki manaman en wie kupwur nan onepek mwahu oh saledek nan pwihn kan."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "f5d9a6c1ec06c218509f67bab6524351",
            "Index": 2,
            "Label": "3",
            "Size": [
                595.0,
                842.0
            ],
            "Text": "[Missing?]\nIralaud 21.\nAramas karos ahniki de paiki manaman en iang pwukoahki \"Government\" en arail wehi, nan duen pein ih de nin duen\nweliepehkan.\nAramas karos ahniki de paiki manaman en kak ale sawas akan sang arail wehi.\nInsenen aramas akan we pahn poasonehda manaman en \"Government'' insen pwukat pahn kin sansalada ahnsou kan me\nusuhs mehlel kan kin wiawi oh pil usuhs pwukat uhdahn pahn unsek, pahrek oh pahn kin wiawi ni rir oh saledek nin\nduen kosonned.\nIralaud 22.\nAramas karos pwehki arail tohn wehi pokon en sampa ahniki manaman en ale epwel sang pwihn en epwelpen roson oh re\npil paiki ar ese me sang sawasepehwehi oh pil sawas epen tohn sampa nan duen kosondi oh pil dipwisou ehu en wehi,\nme pelien kekeirdahn wahn sahpw oh roson en aramas, mie arail manaman me uhdahn konehng oh saledek en kakairada\nemen emen.\nIralaud 23.\nAramas karos ahniki de paiki manaman en kak de iang doadoahk oh pil pilada songen doadoahk da me e mwahuki, oh\ndoadoahk pwung oh pahrek, pil iangahki wasahn daodoahk mwahu oh mwakelekel, oh petehk pen doadoahk kan en dehr\nsohrala.\nAramas karos seu lipilipil ahniki manaman en ale pweipwei, pweinen eh doadoahk uwe ieu me pahn pahrekiong eh\ndaodoahk.\nAramas karos me ahniki pwukaohn doadoahk ehu ahniki manaman en ale keting pen eh wiewia me pwung oh mwahu ong pein\nih oh pil peneinei. Pil mie en aramas karos me ahniki pwukoahn doadohahk en arail mour kesempwal nin duen arail\nwie aramas, ama songen sawas pwukat sohte pah keitarahla arail mour mwahu, songen sawas oh epwel teikan pahn pil\nkohieng irail.\nAramas karos kak de ahniki manaman en kauwada de iangala tewehda pwihn en daodoakh kan pwehn sewese de apwalih\narail ineng kan me pid mwekid en daodoahk.\nIralaud 24.\nAramas karos ahniki de paiki manaman en kak kommol oh mwemweit, pil iangahki awahn doadoahk kan en dehr daulihla\nduen me konehng, oh pil insenamwahuki kommol lahsang doadaohk rahn kesempwal akan ahpw pil alepweipwei.\nIralaud 25.\nAramas karos ahniki de paieki manaman en mour insenamwahu oh itar ohng emen emen oh arail peneinei kan, irair wet\niangahki kisin mwenge, likou, ihmw oh imwen wini oh pil soangen epwel teikan nan ansou me doadoahk kan apwal,\nansoun luwet de soumwahu, ansoun kiripw, oh ohl laudla, oh soangen ansou apwal akan me eman emen lelohng ahpw\nkaidehk sang ni pein eh wie wia de inseneki.\nNohno kan oh serih kan ahniki manaman en ehu soangen epwel oh sawas soangen pwukat. Seri karos, mendo ma serihn\npirap, pahn paiki soangen sawas pwukat.\nIralaud 26.\nAramas karos ahniki de paiki manaman en iang sukuhl. Sukuhl kan pahn sohte pweipwei ahpw mehlel \"elementary\" oh\nansoun tepidahn kaiahn akan. Tepidahn sukuhl kan de \"elementary\" sukuhl kan pahn mi ni kosonned ehu pwe seri karos\nen uhdahn iang. Sukuhl ileile de laud kan pahn mie oh mweimweida oh me pwukat pahn mie oh kaparek ong karos nin\nduen en emen emen ah kak.\nKaiahn akan de sukuhl kan pahn kosondi pwehn kak kamarainihda de kakaiada mour en aramas akan oh kakehlada wahu de\nkesempwelen aramas, arail manaman oh pwuhng kan oh pil poason en arail saledek. Kaiahn akan de sukul kan pahn\nkosondi pwehn kalaudehla marain, kanengamah oh limpok penehn wehi karos, songen aramas akan oh mwomwohdiso kan, oh\npahn kakairada doadoakh en \"United Nations\" kan pwehn kak kolokol de apwahpwalih meleilei.\nPahpa oh nohno kan, mwohn aramas karos, me pahn pilada songen sukuhl da me neirail serihkan pahn ale de iang.\nIralaud 27.\nAramas karos ahniki de paiki manaman pwe ren pein pilada songen pwihn da de mwomwen pwihn da me re rahn towehda\npwe kak iang perenki de insenamwahuki kekeirdahn dipwisoun sahpw de iang paiki kalaud lahn dipwisou kapwakan oh\niang paiki kamwahu parail akan.\nAramas karos ahniki manaman en iang paiki kamwahu kan me peisang soangen daodoahk kan me re iang wiahla de\nkoadahkihada.\nIralaud 28.\nAramas karos uhdahn pahn iang kosondi me pid wein sampa ni irair en saledek me \"poason\" wet kasalehdahr karos en\niang wehwehki.\nIralaud 29."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "6d4a98c5397125a7bdca7a795d719c73",
            "Index": 3,
            "Label": "4",
            "Size": [
                595.0,
                842.0
            ],
            "Text": "Aramas karos ahniki pwukoah ong wasa me re kouson ie pwe arail saledek de kekeirdahn arail mour en kak pweida ie.\nNin doken aramas akan arail pahn daodoahngki arail pwuhng oh saledek, karos pahn mi pahn irair kei me kosonned\npahn kosonehdi ongete songen kahrepeh kan me pahn kapwaiada kitail en wauniki en mehtei kan arail pwuhng oh\nsaledek pwe mehn kapwaiada mour pwung oh mwahu, oh meleilei en kipe tohn wein sampa karos.\nSongen pwuhng oh saledek pwukat en dehr wiawi ni irair ehu me pahn uhong irehkan de kosondihkan en \"United\nNations\".\nIralaud 30.\nIre karos me sansalehr nan poason wet sohte pahn wehwehki me re kosondi pwe ehu wehi, de ehu pwihn en aramas en\nmie arail manaman en wia de kosonehdi mehkot me pahn kak kasohwe de kawehla songen pwung de saledek me sansalehr\nnan poason wet."
        }
    }
}
