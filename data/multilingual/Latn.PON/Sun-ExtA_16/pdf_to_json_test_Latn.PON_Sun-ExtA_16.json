{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470145,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "POASON PWUNG EN KAWEID TOHN WEIN SAMPA KAROS\n[Preamble]\nPwehki eh sansalehr oh dehde me mie uhdahn kesempwelen de pwungin tohn sampa karos me\nduwepenehte oh ih poason en mour saledek, pwung oh meleilei nan sampa,\nPwehki seu petehkpen aramas de kasohwe kesempwelen aramas oh arail pwung me kahrehdahr\nwiewia me sohte konehng ah ngeder oh kawelahr mour mwahu en aramas, oh pil ansou mwahu\noh konehng eh leledohr me aramas akan konehng ren perenki saledek en kosoia de rapahki\narail pwung, oh arail saledek sang perki mehkot de masak de pil anahn akan me kosondier\nen wia irair keieu oh ileile nan en aramas sohte lipillipil arail mour,\nPwehki eh ininin kesempwal mehlel pwe ma aramas sohte pahn itoitieng ren medemedewe pei\nde mahwin, pwehki arail solahr itar de kakehng kanengamah iong lokolok pahn kaun suwed\nde nan ansou suwed, ihme karheda me en aramas eh mour oh pwung pahn mihmihte pahn\nepwelpen kosonned akan,\nPwehki eh kesempwal kitail en ngongki kekeirdahn nanpwung mwahu penehn tohn sampa kan,\nPwehki tohn tiepenehn sampa arail kosonehdier nan \"Charter en United Nations\" arail\npwoson poahson en mour mwahu en aramas oh arail pwung kan, duwen ksempwelen aramas oh\nen aramas arail pwung eh pahrek, ohl de lih irail kan me towehda pwihn en tiepenehn\nsampa \"United Nations\" kosonehdier ren kakairada, kalaudehla oh kamwahwihla roson en\naramas me pid mour mwahu oh saledek laud,\nPwehki wehi me towehda pwihn en \"United Nations\" arail inoukihdahr ren alehdi, pahn\nsewesepen \"United Nations\", sohng kan me pahn kakehlahda poahson en kawawih oh\nkapwaiada mour pwung oh saledek mehlel en aramas,\nPwehki nin duwen eh dehdehiong karos duwen mour pwung oh saledek ara nohn kesempwal oh\nih sohng pwukat me pahn kamarainihdi karos inou wet,\nIhme Kahrehda,\nPWIHN EN TIEPENEHN SAMPA KOSONEHDIER ME\nPOASON PWUNG EN KAWEID TOHN WEIN SAMPA KAROS duen eh dehde mehlel ong karos me tepin\nkeirda, me aramas karos oh wein sampa karos uhdahn pahn ahniki oh ehu ansou ma korusie\noh songen spwihn en aramas akan pahn tamataman ansou karos poason wet oh ngoangki de\nsukuhlki ong karos kekeirdahn sohng en pwung oh saledek pwukat ni irair en keirda, nan\nwehi kan oh nan pwungen wehikan, pwehn kak alehdt petehk parail rehn karos me towehda\npwihn wet oh rehn irail tohn Kahn Sapwen Kohwa kan me mi pahn arail epwel oh manaman.\nIralaud 1.\nTohn sampa karos ipwiwei nan saledek oh duwepenehte nan arail wasa oh arail pwung.\nArail marain oh pehm ih utakerail kahrehda korusie konehng sawaspene nin duwen pirien\nehu.\nIralaud 2.\nKorusie pai ki songen pwung oh saledek seu lipilipil me kosondier nan poason wet,\npwilidak en wasa de mwomwen kilin aramas, lih de ohl, lokaiahn aramas, en aramas eh\nlamalam, Piros de Kadilik, de seu lipilipil, mwomwen \"Government\" seu lipilipil de",
            "Image": "379ebd37f0c748508096f4d9237a5892"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "medemedewehn aramas, tohn songen wehi de pwihn karos, semwehmwe de kepwehpwe, ahnek\ndipwisou de soh, oh kedeudok en emen emen oh pil sohng teikan sell lipilipil.\nIralaud 3.\nAramas karos ahniki de paiki pwungin mour, pwungin saledek oh pil pwungin saledek sang\napwal en paliwar.\nIralaud 4.\nSohte aramas emen kak wia lidu men de doadoahk ni mwomwen lidu men; lidu de pesineski\nde pwainda lidukan uhong poason wet oh pil pahn inepwihdi ni soangen mwohmw karos.\nIralaud 5.\nSohte me pahn mi pahn kalokolok en mahn de kamakam duehla mahn.\nIralaud 6.\nAramas karos ahniki de paiki pwungin kawawih wasa karos pahn menemenen Kosonned.\nIralaud 7.\nAramas karos ni nan irair pahrek ehu pahn kosonned oh ahniki de paiki epwel kan pahn\nkosonned. Aramas karos ahniki de paiki epwel pahrek pwehn kore songen apwal akan me\nuhong poason wet de me pahn kasohwe irehkan nan poason wet.\nIralaud 8.\nAramas karos ahniki de paiki soangen epwel katapan akan me pwihn koiek en teneki\nsapwung kan me uhong poason en pwung kesempwal me kosonned kosnehiong irail.\nIralaud 9.\nSohte me pahn pakadeida, de poardi, de selidi, de pekeusda.\nIralaud 10.\nAramas karos aniki de paiki pwung karos me irair en kopwung pahrek oh pil kapeidek nan\npokkon rehn pwihn ehu me seu peupali, pwehn kosonehdi de kasalehda arail pwung kan oh\npwukoah kan oh pil songen pekeid me uhong irail karos.\nIralaud 11.\nIrail kan me pakadeikda me re dipada pil ahniki pwungin wehkada me re sohte dipada lau\nlel mwolen kopwung eh pahn kasalehda ni sansal me dihp wet uhongehr kosonned-ahpw me\npakadeida kan uhdahn pahn mie arail soun sawas pwehn wia daroperail.\nSohte me kak pakadeida oh kalokolok ki sapwung ehu de dihp ehu de sapwung ehu me e\ndipekihda oh kawehkihla kosonned en ehu wehi de wein sampa ma ansou me dipada wet\nwiawio dihp wet sohte uhong kosonned pwukat. Oh pil kalokepen dihp wet sohte pahn laud\nsang uwe me dehde ni ansou me dihp wet wiawihdau.\nIralaud 12.\nSohte me kak lidere emen nin sohte kahrepe, de eh peneinei, imwe oh kisin likou me e\nkadar de me emen kadarodohng, oh pil sohte me kak kauwehla eden emen de mwaren emen.",
            "Image": "cd6af63c96e3801ba058f5b02c8fdbd9"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Karos ahniki de paiki epwelpen pahn kosonned ohng songen liderewes de kawehla eden\naramas kwukat.\nIralaud 13.\nKaros ahniki de paiki manaman en saledek me pid seilok de kouson nan uhdahkarail.\nKaros ahniki de paiki manaman en seusang de mwekid sang wasa seu lipilipil, pil\niangahki uhdahn eh wasahn kouson oh pil seulahng de mwekidlahng sapwe de ehu wasa.\nIralaud 14.\nKaros ahniki de paiki manaman en rapahki insenamwahu ekei wasa de tanasang mehla oh\napwal sang wasa me a kouson ie.\nAhpw manaman wet sohte pahn mie ma lipada wet pahn sohte poason dahsang ni mwekid en\n\"Government\" en weio oh ma lipada wet e uhong kosondi oh poason en \"United Nations\".\nIralaud 15.\nAramas karos ahniki de paiki manaman en wia uhdaken ehu wasa de tohnwehi ehu.\nManaman de paien wia tohn wei ehu, sohte me kak adiasang aramas, de pil keinepwihsang\nrehn emen en wiahla tohn ehu wei tohrohr.\nIralaud 16.\nOhl oh lih me lelehr sounparen aramas laud, me sohte inepwi ehu mie me pid tohn ehu\nwasa de tohn ehu wehi de towehla ehu lamalam de mwomwhohdiso, ahniki de paiki manaman\nen pwopwoud oh kauwada ehu peneinei. Re ahniki de paiki manaman pahrek me pid pwopwoud,\nde nan ansoun pwopwoud oh pil lel anson mweipeseng.\nPwopwoud pahn wiawi ni ansou me lih oh ohl pahn pwungki pene irahn pwopwoud.\nPeneinei me uhdahn poason de tepin tohn sampa kahrehda peneinei pil ahniki de paiki\nmanaman en epwel sang rehn tohn sampa oh pil wehi kan.\nIralaud 17.\nAramas karos ahniki de paiki de ahniki manaman en kelepw ahniki dipwisou en ohpis oh\npil iang meh teikan ahniki pene dipwisou ehu.\nSohte me pahn adihasang an emen ah dipwisou.\nIralaud 18.\nAramas karos ahniki de paiki manaman en saledengki eh lamalam de medemedewe, eh mour oh\npein eh mwomwohdsou; manaman wet kihpene de iangahki saledek en welian de wikidala en\nemen emen eh mwomwodisou oh me e kameleleh kan, oh eh pil ahniki manaman en kasale seli\nsongen lamalan de mwomwodiso me e pwoson de kamehlele soangen kasansal pwukat kakmihmi\nni padahk, wiewia, pwongih de kapdaiada ireh kan me kosondi.\nIralaud 19.\nAramas karos ahniki de paiki manaman en saledengki arail medemedewe oh saledengki arail\nkosoi; manaman wet pidada irair en saledek nan medemedewe me sohte pahn kadirepw de\npeki, ale, de kasalehda sohng kan de medemedewe kan me seu lipilipilki wasa kan.",
            "Image": "41fb133707426d907cc2026d74686d6b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Iralaud 20.\nAramas karos ahniki de paiki manaman en wie kupwur nan onepek mwahu oh saledek nan\npwihn kan.\n[Missing?]\nIralaud 21.\nAramas karos ahniki de paiki manaman en iang pwukoahki \"Government\" en arail wehi, nan\nduen pein ih de nin duen weliepehkan.\nAramas karos ahniki de paiki manaman en kak ale sawas akan sang arail wehi.\nInsenen aramas akan we pahn poasonehda manaman en \"Government'' insen pwukat pahn kin\nsansalada ahnsou kan me usuhs mehlel kan kin wiawi oh pil usuhs pwukat uhdahn pahn\nunsek, pahrek oh pahn kin wiawi ni rir oh saledek nin duen kosonned.\nIralaud 22.\nAramas karos pwehki arail tohn wehi pokon en sampa ahniki manaman en ale epwel sang\npwihn en epwelpen roson oh re pil paiki ar ese me sang sawasepehwehi oh pil sawas epen\ntohn sampa nan duen kosondi oh pil dipwisou ehu en wehi, me pelien kekeirdahn wahn\nsahpw oh roson en aramas, mie arail manaman me uhdahn konehng oh saledek en kakairada\nemen emen.\nIralaud 23.\nAramas karos ahniki de paiki manaman en kak de iang doadoahk oh pil pilada songen\ndoadoahk da me e mwahuki, oh doadoahk pwung oh pahrek, pil iangahki wasahn daodoahk\nmwahu oh mwakelekel, oh petehk pen doadoahk kan en dehr sohrala.\nAramas karos seu lipilipil ahniki manaman en ale pweipwei, pweinen eh doadoahk uwe ieu\nme pahn pahrekiong eh daodoahk.\nAramas karos me ahniki pwukaohn doadoahk ehu ahniki manaman en ale keting pen eh wiewia\nme pwung oh mwahu ong pein ih oh pil peneinei. Pil mie en aramas karos me ahniki\npwukoahn doadohahk en arail mour kesempwal nin duen arail wie aramas, ama songen sawas\npwukat sohte pah keitarahla arail mour mwahu, songen sawas oh epwel teikan pahn pil\nkohieng irail.\nAramas karos kak de ahniki manaman en kauwada de iangala tewehda pwihn en daodoakh kan\npwehn sewese de apwalih arail ineng kan me pid mwekid en daodoahk.\nIralaud 24.\nAramas karos ahniki de paiki manaman en kak kommol oh mwemweit, pil iangahki awahn\ndoadoahk kan en dehr daulihla duen me konehng, oh pil insenamwahuki kommol lahsang\ndoadaohk rahn kesempwal akan ahpw pil alepweipwei.\nIralaud 25.\nAramas karos ahniki de paieki manaman en mour insenamwahu oh itar ohng emen emen oh\narail peneinei kan, irair wet iangahki kisin mwenge, likou, ihmw oh imwen wini oh pil\nsoangen epwel teikan nan ansou me doadoahk kan apwal, ansoun luwet de soumwahu, ansoun\nkiripw, oh ohl laudla, oh soangen ansou apwal akan me eman emen lelohng ahpw kaidehk\nsang ni pein eh wie wia de inseneki.",
            "Image": "df7cd02bedeec23777c822d9e9c83c54"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Nohno kan oh serih kan ahniki manaman en ehu soangen epwel oh sawas soangen pwukat.\nSeri karos, mendo ma serihn pirap, pahn paiki soangen sawas pwukat.\nIralaud 26.\nAramas karos ahniki de paiki manaman en iang sukuhl. Sukuhl kan pahn sohte pweipwei\nahpw mehlel \"elementary\" oh ansoun tepidahn kaiahn akan. Tepidahn sukuhl kan de\n\"elementary\" sukuhl kan pahn mi ni kosonned ehu pwe seri karos en uhdahn iang. Sukuhl\nileile de laud kan pahn mie oh mweimweida oh me pwukat pahn mie oh kaparek ong karos\nnin duen en emen emen ah kak.\nKaiahn akan de sukuhl kan pahn kosondi pwehn kak kamarainihda de kakaiada mour en\naramas akan oh kakehlada wahu de kesempwelen aramas, arail manaman oh pwuhng kan oh pil\npoason en arail saledek. Kaiahn akan de sukul kan pahn kosondi pwehn kalaudehla marain,\nkanengamah oh limpok penehn wehi karos, songen aramas akan oh mwomwohdiso kan, oh pahn\nkakairada doadoakh en \"United Nations\" kan pwehn kak kolokol de apwahpwalih meleilei.\nPahpa oh nohno kan, mwohn aramas karos, me pahn pilada songen sukuhl da me neirail\nserihkan pahn ale de iang.\nIralaud 27.\nAramas karos ahniki de paiki manaman pwe ren pein pilada songen pwihn da de mwomwen\npwihn da me re rahn towehda pwe kak iang perenki de insenamwahuki kekeirdahn dipwisoun\nsahpw de iang paiki kalaud lahn dipwisou kapwakan oh iang paiki kamwahu parail akan.\nAramas karos ahniki manaman en iang paiki kamwahu kan me peisang soangen daodoahk kan\nme re iang wiahla de koadahkihada.\nIralaud 28.\nAramas karos uhdahn pahn iang kosondi me pid wein sampa ni irair en saledek me \"poason\"\nwet kasalehdahr karos en iang wehwehki.\nIralaud 29.\nAramas karos ahniki pwukoah ong wasa me re kouson ie pwe arail saledek de kekeirdahn\narail mour en kak pweida ie.\nNin doken aramas akan arail pahn daodoahngki arail pwuhng oh saledek, karos pahn mi\npahn irair kei me kosonned pahn kosonehdi ongete songen kahrepeh kan me pahn kapwaiada\nkitail en wauniki en mehtei kan arail pwuhng oh saledek pwe mehn kapwaiada mour pwung\noh mwahu, oh meleilei en kipe tohn wein sampa karos.\nSongen pwuhng oh saledek pwukat en dehr wiawi ni irair ehu me pahn uhong irehkan de\nkosondihkan en \"United Nations\".\nIralaud 30.\nIre karos me sansalehr nan poason wet sohte pahn wehwehki me re kosondi pwe ehu wehi,\nde ehu pwihn en aramas en mie arail manaman en wia de kosonehdi mehkot me pahn kak\nkasohwe de kawehla songen pwung de saledek me sansalehr nan poason wet.",
            "Image": "cafbf9eaae671aba74cc9425abd321cd"
        }
    }
}
