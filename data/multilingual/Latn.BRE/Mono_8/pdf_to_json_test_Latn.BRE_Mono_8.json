{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467205,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "DISKLERIADUR HOLLVEDEL GWIRIOU MAB-DEN\nEmbannet gant ar Broadou-Unanet d\u2019an 10 a viz Kerzu 1948\nRakger\n\u2013O veza\u00f1 ma\u2019z eo war anaout an dellezegezh enstag ouzh holl izili an denelezh hag o gwirio\u00f9 par ha diwerzhus eo diazezet ar frankiz, ar\nreizhded hag ar peoc\u2019h,\n\u2013o veza\u00f1 ma\u2019z eo war dizanaout ha dismega\u00f1si\u00f1 gwirio\u00f9 mab-den eo bet ganet an akto\u00f9 a varbariezh a sav koustia\u00f1s mab-den en o enep, ha ma\u2019z\neo bet embannet eo donedigezh ur bed a vo enna\u00f1 gant an dud frankiz da gomz ha da gredi\u00f1, dieubet ma vint diouzh ar spont hag an dienez, a\nzo mennad uhela\u00f1 mab-den,\n\u2013o veza\u00f1 ma\u2019z eo ret-holl diwall gwirio\u00f9 mabden gant reolenn al lezenn evit na vefe ket rediet an dud d\u2019en em sevel ouzh an tirantegezh hag\nar gwaskerezh da rekour diwezha\u00f1,\n\u2013o veza\u00f1 ma\u2019z eo ret-holl kas war-raok an darempredo\u00f9 a vignoniezh etre ar broado\u00f9,\n\u2013o veza\u00f1 ma\u2019z eo bet embannet adarre er Garta gant poblo\u00f9 ar Broado\u00f9-Unanet o feiz e gwirio\u00f9 diazez mab-den, e dellezegezh ha talvoudegezh\nmab-den, e parded ar baotred hag ar merc\u2019hed en o gwirio\u00f9, ha ma\u2019z eo bet diskl\u00eariet ganto e oant mennet da gas war-raok an diorroadur\nkevredigezhel ha da wellaat an aozio\u00f9-buhez en ur frankiz vrasoc\u2019h,\n-o veza\u00f1 ma\u2019z eo bet gouestlet gant ar Stado\u00f9-Ezel diogeli\u00f1, gant kenlabour Aozadur ar Broado\u00f9-Unanet, an douja\u00f1s hollvedel ha gwirion ouzh\ngwirio\u00f9 mab-den hag ar frankizio\u00f9 pennan,\n\u2013hago veza\u00f1 ma\u2019z eo a bouez bras kengompren ar gwirio\u00f9 hag ar frankizio\u00f9-ma\u00f1 a-benn seveni\u00f1 ar gouestl,\nEZ EMBANN\nAR VODADEG-VEUR\nDISKLERIADUR HOLLVEDEL GWIRIO\u00d9 MABDEN\nevel uhelvennad boutin da veza\u00f1 diraezet gant an holl boblo\u00f9 hag an holl vroado\u00f9, d\u2019an holl dud hag ensavadurio\u00f9, gant an Diskl\u00eariadur-ma\u00f1\natav en o freder, da lakaat kreski\u00f1 dre ar c\u2019helenn hag an deskadurezh, an doujans ouzh ar gwirio\u00f9 ha frankizio\u00f9-ma\u00f1, d\u2019o lakaat da veza\u00f1\nanavezet ha sevenet tamm-ha-tamm da vat hag e pep lec\u2019h, dre ziarbenno\u00f9 broadel hag etrevroadel, koulz e-touez poblo\u00f9 ar Stado\u00f9-Ezel hag e-\ntouez ar re zo war zouaro\u00f9 dindan o lezenno\u00f9.\nMellad unan (1)\nDieub ha par en o dellezegezh hag o gwirio\u00f9 eo ganet an holl dud. Poell ha skiant zo dezho ha dleout a reont beva\u00f1 an eil gant egile en ur\nspered a genvreudeuriezh.\nMellad daou (2)\nDa bep hini eo an holl wirio\u00f9 ha frankizio\u00f9 embannet en diskl\u00eariadur-ma\u00f1, hep ket a ziforc\u2019h, a ouenn, a liv, a reizh, a yezh, a veno\npolitikel pe a veno all, a orin broadel pe gevredigezhel, a leve, a c\u2019hanedigezh pe a natur all.\nOuzhpenn-se ne vo graet diforc\u2019h ebet hervez statud politikel, lezennel pe etrevroadel, arvro pe an dachenn-vro ema\u00f1 an den dindan he\nlezenn, pe dizalc\u2019h pe dindan verezeh e ve, diemren pe bevennet hec\u2019h aotrouniezh en ur stumm bennak.\nMellad tri (3)\nGwir a zo gant pep hini d\u2019ar vuhez, d\u2019ar frankiz, ha d\u2019an diogelroez evita\u00f1.\nMellad peuar (4)\nNe vo dalc\u2019het den er sklaverezh nag er sujidigezh; berzet e vo kement stumm a sklaverezh hag a werzha\u00f1-sklaved.\nMellad pemp (5)\nNe vo lakaet den da c\u2019houza\u00f1v ar jahinerezh, na doareo\u00f9 pe kastizo\u00f9 kriz ha didruez.\nMellad c\u2019hwec\u2019h (6)\nGwir pep hini eo e vefe anavezet e bersonelezh lezennel e pep lec\u2019h.\nMellad seizh (7)\nPar eo an holl dirak al lezenn ha gwir o deus da veza\u00f1 diwallet ganti. Holl o deus gwir da veza\u00f1 diwallet he\u00f1vel diouzh kement\ngwallziforc\u2019h a dorrfe an Diskl\u00eariadur-ma\u00f1 ha diouzh kement tra a zegasfe seurt diforc\u2019hio\u00f9.\nMellad eizh (8)\nPep hini en deus gwir da gaout digoll gwirion dirak lezio\u00f9-barn broadel kenveliek evit obero\u00f9 o dije torret ar gwirio\u00f9 diazez anavezet\ndezha\u00f1 gant ar Vonreizh pa al lezenn.\nMellad nav (9)\nDen ebet ne vo harzet, bac\u2019het pe harluet diouzh c\u2019hoant.\nMellad dek (10)\nUr gwir par da hini ar re all a zo gant pep hini da veza\u00f1 klevet dirak an holl ha gant reizhded gant ul lez-varn dizalc\u2019h ha neptu, dezhi\nda dermena\u00f1 e wirio\u00f9 ha dleado\u00f9 hag an tamallo\u00f9 graet dezha\u00f1.\nMellad unnek (11)\nDigablus eo kement den a zo tamallet dezha\u00f1 ur felladenn ken na vo prouet eo kablus hervez al lezenn en ur prosez digor d\u2019an holl ma vo bet\ndiogelet dezha\u00f1 an holl wareziou ret d\u2019en em zifenn.\nNe vo kondaonet den ebet en abeg da obero\u00f9 pe da nannobero\u00f9 ha ne oant ket felladenno\u00f9 hervez ar gwir broadel pe etrevroadel d\u2019ar mare ma\noant c\u2019hoarvezet. Den kennebeut ne vo barnet d\u2019ur c\u2019hastiz kre\u00f1voc\u2019h eget an hini a oa hervez al lezenn d\u2019ar mare ma oa bet graet ar\nfelladenn.\nMellad daouzek (12)\nDen ebet ne vo emellet diouzh c\u2019hoant en e vuhez prevez, e diegezh, e annez pe e lizhiri, ha ne vo ket stoket ouzh e enor nag ouzh e vrud.\nPep hini en deus gwir da gaout gwarez digant al lezenn diouzh emelladenno\u00f9 ha tagadenno\u00f9 a seurt-se.\nMellad trizek (13)\nPep den en deus gwir da vont ha dont en e frankiz ha da zibab e annez e diabarzh ur Stad.\nPep den en deus gwir da guitaat ne vern pe vro, da guitaat e vro-e\u00f1 zoken ha da zont en-dro dezhi.",
            "Image": "5607c71e5d65e6c8a8dd568db89317d0"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Mellad pevarzek (14)\nPep den en deus gwir da glask repu ha da gavout bod e broio\u00f9 all pa vez heskinerezh.\nAr gwir-ma\u00f1 n\u2019haller ket davei\u00f1 dezha\u00f1 pa vez klask war un den gant gwir abeg evit torfedo\u00f9 a genwir pe evit obero\u00f9 kontrol da balio\u00f9 ha\npennaenno\u00f9 ar Broado\u00f9-Unanet.\nMellad pemzek (15)\nPep den en deus gwir da gaout ur vroadelezh.\nDen ebet ne vo tennet e vroadelezh diganta\u00f1 nag ar gwir da gemma\u00f1 e vroadelezh diouzh c\u2019hoant.\nMellad c\u2019hwezek (16)\nGwir o deus ar wazed hag ar merc\u2019hed adalek an oad da zimezi\u00f1, ne vern o gouenn, o broadelezh, pe o relijion, da zimezi\u00f1 ha da sevel\ntiegezh. Gwirio\u00f9 par zo dezho e-ke\u00f1ver an dimezi\u00f1, e-pad ar briedelezh hag e-ke\u00f1ver an dibriedi\u00f1.\nNe c\u2019hell beza\u00f1 dimezi\u00f1 ebet hep asant gwir ha dieub an danvez-priedo\u00f9.\nAn tiegezh eo maen diazez naturel ar gevredigezh, ha gwir en deus da gaout gwarez ar gevredigezh hag ar Stad.\nMellad seitek (17)\nPep den en deus gwir da veza\u00f1 perc\u2019henn e-unan pe a-gevret gant tud all.\nDen ebet ne vo tennet e berc\u2019hentiezh diganta\u00f1 diouzh c\u2019hoant.\nMellad triwec\u2019h (18)\nPep den en deus gwir da gaout frankiz ar so\u00f1j, ar goustia\u00f1s hag ar relijion; er gwir-ma\u00f1 ema\u00f1 ivez ar frankiz da gemma\u00f1 e relijion pe e\ngredenn, hag ivez ar frankiz da ziskulia\u00f1 e relijion pe e gredenn, eunan pe a-stroll, dirak an holl pe en-prevez, dre ar c\u2019helenn, an\nobero\u00f9, an azeulerezh pe al liderezh.\nMellad naontek (19)\nPep hini en deus gwir d\u2019ar frankiz d\u2019ober e veno ha d\u2019en diskl\u00earia\u00f1, da lavarout eo gwir da chom hep beza\u00f1 trubuilhet en abeg d\u2019e\nvennozhio\u00f9, gwir da glask, da resev ha da skigna\u00f1 keleier ha mennozhio\u00f9, dre n\u2019eus forzh pe zoare diskl\u00earia\u00f1, hep teurel pled ouzh an\nharzo\u00f9.\nMellad ugent (20)\nPep den en deus gwir d\u2019ar frankiz d\u2019en em voda\u00f1 ha d\u2019en em gevrea\u00f1 e peoc\u2019h.\nDen ne c\u2019hell beza\u00f1 rediet da veza\u00f1 ezel eus ur gevredigezh.\nMellad unan warn-ugent (21)\nPep hini en deus gwir da gemer perzh e gouarnerezh e vro, war-eeun pe dre hantererezh dileuridi dibabet hep gwaskerezh.\nPep hini, par d\u2019ar re al, en deus gwir da gaout kargo\u00f9 publik en e vro.\nYoul ar bobl eo diazez aotrouniezh ar galloud publik; diskl\u00eariet e vo ar youl-se e dilennadego\u00f9 onest ha mareadek gant mouezhierezh an\nholl, dre baperenno\u00f9 kuzh pe dre zoareo\u00f9 mouezhia\u00f1 kevatal o tiogeli\u00f1 frankiz ar vouezhiadeg.\nMellad daou warn-ugent (22)\nPep den, evel ezel eus ar gevredigezh, en deus gwir d\u2019ar c\u2019hedskor ha da gaout e walc\u2019h eus ar gwirio\u00f9 armerzhel, kevredigezhel ha\nsevenadurel en deus ezhomm evit e zellezegezh ha diorroadur dinask e bersonelezh a-drugarez d\u2019ar strivadeg vroadel ha d\u2019ar c\u2019henlabour\netrevroadel, en ur zerc\u2019hel kont eus aozadur ha pinvidigezh ar vro.\nMellad tri warn-ugent (23)\nPep den en deus gwir da labourat, da zibab al labour a gar, da gaout aozio\u00f9 labour reizh ha dereat, ha da veza\u00f1 gwarezet diouzh an\ndilabour.\nPep den en deus gwir, hep gwallziforc\u2019h ebet, da gaout an hevelep gopr evit an hevelep labour.\nAn neb a labour en deus gwir da veza\u00f1 paeet reizh ha mat evit ma c\u2019hellfe, e\u00f1 hag e diegezh, beva\u00f1 en un doare a zere ouzh dellezegezh mab-\nden, ha mar deo ret ouzhpenn, da gaout gwarez kevredigezhel dre hento\u00f9 all.\nPep den en deus gwir da sevel sindikado\u00f9 pe da emezela\u00f1 enno evit difenn e lazio\u00f9.\nMellad pevar warn-ugent (24)\nPep hini en deus gwir da ziskuizha\u00f1 ha da gaout lezir, da gaout un amzer-labour bevennet poellek ha vaka\u00f1so\u00f9 mareadek paeet.\nMellad pemp warn-ugent (25)\nPep den en deus gwir da gaout ul live-beva\u00f1 dereat evit e yec\u2019hed, e aezamant ha hini e diegezh da lavarout eo: boued, dilhad, lojeiz,\nskoazell ar vezegiezh hag ar servijo\u00f9 kevredigezhel zo ezhomm; gwir en deus ivez d\u2019an diogelroez ma c\u2019hoarvez dezha\u00f1 beza\u00f1 dilabour, kla\u00f1v,\nmac\u2019hagnet, insta\u00f1vet, kozh, pe koll an tu da gaout peadra da veva\u00f1 en desped dezha\u00f1.\nAr mammo\u00f9 hag ar vugale o deus gwir da gaout harp ha skoazell dreist an holl. An hol vugale, ganet eus tud dimezet pe dizimez, o devo ar\nemmes gwares kevredigezhel.\nMellad c\u2019hwec\u2019h warn-ugent (26)\nPep den en deus gwir da gaout deskadurezh. Digoust e tle beza\u00f1 an deskadurezh, da vihana\u00f1 an deskadurezh kenta\u00f1 ha diazez. Ret ha dleet eo\nar gelennadurezh kenta\u00f1. D\u2019an holl e tle beza\u00f1 kinniget ar gelennadurezh teknikel ha micherel, d\u2019an holl e vo roet tu d\u2019ober studio\u00f9 uhel\nhervez o dellid.\nPal an deskadurezh eo diorren personelezh mab-den ha lakaat douja\u00f1 muioc\u2019h gwirio\u00f9 mab-den hag ar frankizio\u00f9 diazez. Drezi e klaskor\nkreski\u00f1 ar c\u2019hengompren, an habaskted hag ar vignoniezh etre an holl vroado\u00f9 hag an holl strollado\u00f9 a ouenn pe a relijion dishe\u00f1vel, hag\nivez kas war-raok obererezh ar Broado\u00f9-Unanet evit derc\u2019hel ar peoc\u2019h.\nAn tado\u00f9 ha mammo\u00f9, da genta\u00f1, o deus gwir da zibab an doare deskadurezh a vo roet d\u2019o bugale.\nMellad seizh warn-ugent (27)\nPep hini en deus gwir da gemer perzh evel a gar e buhez sevenadurel ar gumuniezh, da gaout dudi gant an arzo\u00f9, da gemer perzh en araokadeg\nar skianto\u00f9 ha da gaout e lod eus ar mado\u00f9 degaset ganti.\nPep den en deus gwir da gaout e lazio\u00f9 speredel ha danvezel deuet diwar an oberenno\u00f9 skiantel, lennegel pe arzel savet ganta\u00f1.\nMellad eizh warn-ugent (28)",
            "Image": "33db9e4cf098e0319567a2891bd0eab5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Pep hini en deus gwir e renfe un urzh kevredigezhel hag etrevroadel a c\u2019hellfe beza\u00f1 peursevenet enni ar gwirio\u00f9 ha frankizio\u00f9 embannet en\nDiskl\u00eariadur-ma\u00f1.\nMellad nav warn-ugent (29)\nPep den en deus dleado\u00f9 e-ke\u00f1ver ar gevredigezh, al lec\u2019h nemeta\u00f1 ma c\u2019hell peurziorren e bersonelezh en he frankiz.\nEn e wirio\u00f9 hagen e frankiz ne c\u2019hell pep hini beza\u00f1 bevennet nemet gant al lezenn ha nemet evit diogeli\u00f1 ma vo anavezet ha doujet gwirio\u00f9\nha frankizio\u00f9 ar re all hag evit klota\u00f1 gant ezhommo\u00f9 reizh ar vuhezegezh, an urzh publik, hag aezamant an holl en ur gevredigezh\ndemokratel.\nAr gwirio\u00f9 ha frankizio\u00f9-ma\u00f1 ne c\u2019hellor, war zigarez ebet, ober ganto a-enep da balio\u00f9 ha pennaenno\u00f9 ar Broado\u00f9-Unanet.\nMellad tregont (30)\nPennad ebet eus an Diskl\u00eariadur-ma\u00f1 ne c\u2019hello beza\u00f1 komprenet evel pa rofe gwir d\u2019ur Stad, d\u2019ur strollad pe d\u2019un den, da ober pe klask\nober trao\u00f9 abenn distruja\u00f1 ar gwirio\u00f9 hag ar frankizio\u00f9 embannet ama\u00f1.",
            "Image": "2a6e5d3da439cf333cfed13d2b392356"
        }
    }
}
