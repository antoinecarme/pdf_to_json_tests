{
    "MetaData": {
        "Author": null,
        "Creation_Date": 1581467333,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "b77590e714c47448ee23577cbff1d877",
            "Index": 0,
            "Label": "1",
            "Size": [
                595.0,
                842.0
            ],
            "Text": "DISKLERIADUR HOLLVEDEL GWIRIOU MAB-DEN\nEmbannet gant ar Broadou-Unanet d’an 10 a viz Kerzu 1948\nRakger\n–O vezañ ma’z eo war anaout an dellezegezh enstag ouzh holl izili an denelezh hag o\ngwirioù par ha diwerzhus eo diazezet ar frankiz, ar reizhded hag ar peoc’h,\n–o vezañ ma’z eo war dizanaout ha dismegañsiñ gwirioù mab-den eo bet ganet an aktoù a\nvarbariezh a sav koustiañs mab-den en o enep, ha ma’z eo bet embannet eo donedigezh ur\nbed a vo ennañ gant an dud frankiz da gomz ha da grediñ, dieubet ma vint diouzh ar\nspont hag an dienez, a zo mennad uhelañ mab-den,\n–o vezañ ma’z eo ret-holl diwall gwirioù mabden gant reolenn al lezenn evit na vefe\nket rediet an dud d’en em sevel ouzh an tirantegezh hag ar gwaskerezh da rekour\ndiwezhañ,\n–o vezañ ma’z eo ret-holl kas war-raok an darempredoù a vignoniezh etre ar broadoù,\n–o vezañ ma’z eo bet embannet adarre er Garta gant pobloù ar Broadoù-Unanet o feiz e\ngwirioù diazez mab-den, e dellezegezh ha talvoudegezh mab-den, e parded ar baotred hag\nar merc’hed en o gwirioù, ha ma’z eo bet disklêriet ganto e oant mennet da gas war-\nraok an diorroadur kevredigezhel ha da wellaat an aozioù-buhez en ur frankiz vrasoc’h,\n-o vezañ ma’z eo bet gouestlet gant ar Stadoù-Ezel diogeliñ, gant kenlabour Aozadur ar\nBroadoù-Unanet, an doujañs hollvedel ha gwirion ouzh gwirioù mab-den hag ar frankizioù\npennan,\n–hago vezañ ma’z eo a bouez bras kengompren ar gwirioù hag ar frankizioù-mañ a-benn\nseveniñ ar gouestl,\nEZ EMBANN\nAR VODADEG-VEUR\nDISKLERIADUR HOLLVEDEL GWIRIOÙ MABDEN\nevel uhelvennad boutin da vezañ diraezet gant an holl bobloù hag an holl vroadoù, d’an\nholl dud hag ensavadurioù, gant an Disklêriadur-mañ atav en o freder, da lakaat kreskiñ\ndre ar c’helenn hag an deskadurezh, an doujans ouzh ar gwirioù ha frankizioù-mañ, d’o\nlakaat da vezañ anavezet ha sevenet tamm-ha-tamm da vat hag e pep lec’h, dre\nziarbennoù broadel hag etrevroadel, koulz e-touez pobloù ar Stadoù-Ezel hag e-touez ar\nre zo war zouaroù dindan o lezennoù.\nMellad unan (1)\nDieub ha par en o dellezegezh hag o gwirioù eo ganet an holl dud. Poell ha skiant zo\ndezho ha dleout a reont bevañ an eil gant egile en ur spered a genvreudeuriezh.\nMellad daou (2)\nDa bep hini eo an holl wirioù ha frankizioù embannet en disklêriadur-mañ, hep ket a\nziforc’h, a ouenn, a liv, a reizh, a yezh, a veno politikel pe a veno all, a orin\nbroadel pe gevredigezhel, a leve, a c’hanedigezh pe a natur all."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fb39d0c9ea02333771a40f7d06dc1194",
            "Index": 1,
            "Label": "2",
            "Size": [
                595.0,
                842.0
            ],
            "Text": "Ouzhpenn-se ne vo graet diforc’h ebet hervez statud politikel, lezennel pe\netrevroadel, arvro pe an dachenn-vro emañ an den dindan he lezenn, pe dizalc’h pe\ndindan verezeh e ve, diemren pe bevennet hec’h aotrouniezh en ur stumm bennak.\nMellad tri (3)\nGwir a zo gant pep hini d’ar vuhez, d’ar frankiz, ha d’an diogelroez evitañ.\nMellad peuar (4)\nNe vo dalc’het den er sklaverezh nag er sujidigezh; berzet e vo kement stumm a\nsklaverezh hag a werzhañ-sklaved.\nMellad pemp (5)\nNe vo lakaet den da c’houzañv ar jahinerezh, na doareoù pe kastizoù kriz ha didruez.\nMellad c’hwec’h (6)\nGwir pep hini eo e vefe anavezet e bersonelezh lezennel e pep lec’h.\nMellad seizh (7)\nPar eo an holl dirak al lezenn ha gwir o deus da vezañ diwallet ganti. Holl o deus gwir\nda vezañ diwallet heñvel diouzh kement gwallziforc’h a dorrfe an Disklêriadur-mañ ha\ndiouzh kement tra a zegasfe seurt diforc’hioù.\nMellad eizh (8)\nPep hini en deus gwir da gaout digoll gwirion dirak lezioù-barn broadel kenveliek evit\noberoù o dije torret ar gwirioù diazez anavezet dezhañ gant ar Vonreizh pa al lezenn.\nMellad nav (9)\nDen ebet ne vo harzet, bac’het pe harluet diouzh c’hoant.\nMellad dek (10)\nUr gwir par da hini ar re all a zo gant pep hini da vezañ klevet dirak an holl ha gant\nreizhded gant ul lez-varn dizalc’h ha neptu, dezhi da dermenañ e wirioù ha dleadoù hag\nan tamalloù graet dezhañ.\nMellad unnek (11)\nDigablus eo kement den a zo tamallet dezhañ ur felladenn ken na vo prouet eo kablus\nhervez al lezenn en ur prosez digor d’an holl ma vo bet diogelet dezhañ an holl\nwareziou ret d’en em zifenn.\nNe vo kondaonet den ebet en abeg da oberoù pe da nannoberoù ha ne oant ket felladennoù\nhervez ar gwir broadel pe etrevroadel d’ar mare ma oant c’hoarvezet. Den kennebeut ne\nvo barnet d’ur c’hastiz kreñvoc’h eget an hini a oa hervez al lezenn d’ar mare ma\noa bet graet ar felladenn.\nMellad daouzek (12)\nDen ebet ne vo emellet diouzh c’hoant en e vuhez prevez, e diegezh, e annez pe e\nlizhiri, ha ne vo ket stoket ouzh e enor nag ouzh e vrud. Pep hini en deus gwir da"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "045021ec8f26d95792ca7c14beb53891",
            "Index": 2,
            "Label": "3",
            "Size": [
                595.0,
                842.0
            ],
            "Text": "gaout gwarez digant al lezenn diouzh emelladennoù ha tagadennoù a seurt-se.\nMellad trizek (13)\nPep den en deus gwir da vont ha dont en e frankiz ha da zibab e annez e diabarzh ur\nStad.\nPep den en deus gwir da guitaat ne vern pe vro, da guitaat e vro-eñ zoken ha da zont\nen-dro dezhi.\nMellad pevarzek (14)\nPep den en deus gwir da glask repu ha da gavout bod e broioù all pa vez heskinerezh.\nAr gwir-mañ n’haller ket daveiñ dezhañ pa vez klask war un den gant gwir abeg evit\ntorfedoù a genwir pe evit oberoù kontrol da balioù ha pennaennoù ar Broadoù-Unanet.\nMellad pemzek (15)\nPep den en deus gwir da gaout ur vroadelezh.\nDen ebet ne vo tennet e vroadelezh digantañ nag ar gwir da gemmañ e vroadelezh diouzh\nc’hoant.\nMellad c’hwezek (16)\nGwir o deus ar wazed hag ar merc’hed adalek an oad da zimeziñ, ne vern o gouenn, o\nbroadelezh, pe o relijion, da zimeziñ ha da sevel tiegezh. Gwirioù par zo dezho e-\nkeñver an dimeziñ, e-pad ar briedelezh hag e-keñver an dibriediñ.\nNe c’hell bezañ dimeziñ ebet hep asant gwir ha dieub an danvez-priedoù.\nAn tiegezh eo maen diazez naturel ar gevredigezh, ha gwir en deus da gaout gwarez ar\ngevredigezh hag ar Stad.\nMellad seitek (17)\nPep den en deus gwir da vezañ perc’henn e-unan pe a-gevret gant tud all.\nDen ebet ne vo tennet e berc’hentiezh digantañ diouzh c’hoant.\nMellad triwec’h (18)\nPep den en deus gwir da gaout frankiz ar soñj, ar goustiañs hag ar relijion; er gwir-\nmañ emañ ivez ar frankiz da gemmañ e relijion pe e gredenn, hag ivez ar frankiz da\nziskuliañ e relijion pe e gredenn, eunan pe a-stroll, dirak an holl pe en-prevez, dre\nar c’helenn, an oberoù, an azeulerezh pe al liderezh.\nMellad naontek (19)\nPep hini en deus gwir d’ar frankiz d’ober e veno ha d’en disklêriañ, da lavarout eo\ngwir da chom hep bezañ trubuilhet en abeg d’e vennozhioù, gwir da glask, da resev ha\nda skignañ keleier ha mennozhioù, dre n’eus forzh pe zoare disklêriañ, hep teurel pled\nouzh an harzoù.\nMellad ugent (20)"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "9889aff523b0d0c962eb412108be1edb",
            "Index": 3,
            "Label": "4",
            "Size": [
                595.0,
                842.0
            ],
            "Text": "Pep den en deus gwir d’ar frankiz d’en em vodañ ha d’en em gevreañ e peoc’h.\nDen ne c’hell bezañ rediet da vezañ ezel eus ur gevredigezh.\nMellad unan warn-ugent (21)\nPep hini en deus gwir da gemer perzh e gouarnerezh e vro, war-eeun pe dre hantererezh\ndileuridi dibabet hep gwaskerezh.\nPep hini, par d’ar re al, en deus gwir da gaout kargoù publik en e vro.\nYoul ar bobl eo diazez aotrouniezh ar galloud publik; disklêriet e vo ar youl-se e\ndilennadegoù onest ha mareadek gant mouezhierezh an holl, dre baperennoù kuzh pe dre\nzoareoù mouezhiañ kevatal o tiogeliñ frankiz ar vouezhiadeg.\nMellad daou warn-ugent (22)\nPep den, evel ezel eus ar gevredigezh, en deus gwir d’ar c’hedskor ha da gaout e\nwalc’h eus ar gwirioù armerzhel, kevredigezhel ha sevenadurel en deus ezhomm evit e\nzellezegezh ha diorroadur dinask e bersonelezh a-drugarez d’ar strivadeg vroadel ha\nd’ar c’henlabour etrevroadel, en ur zerc’hel kont eus aozadur ha pinvidigezh ar vro.\nMellad tri warn-ugent (23)\nPep den en deus gwir da labourat, da zibab al labour a gar, da gaout aozioù labour\nreizh ha dereat, ha da vezañ gwarezet diouzh an dilabour.\nPep den en deus gwir, hep gwallziforc’h ebet, da gaout an hevelep gopr evit an hevelep\nlabour.\nAn neb a labour en deus gwir da vezañ paeet reizh ha mat evit ma c’hellfe, eñ hag e\ndiegezh, bevañ en un doare a zere ouzh dellezegezh mab-den, ha mar deo ret ouzhpenn, da\ngaout gwarez kevredigezhel dre hentoù all.\nPep den en deus gwir da sevel sindikadoù pe da emezelañ enno evit difenn e lazioù.\nMellad pevar warn-ugent (24)\nPep hini en deus gwir da ziskuizhañ ha da gaout lezir, da gaout un amzer-labour\nbevennet poellek ha vakañsoù mareadek paeet.\nMellad pemp warn-ugent (25)\nPep den en deus gwir da gaout ul live-bevañ dereat evit e yec’hed, e aezamant ha hini\ne diegezh da lavarout eo: boued, dilhad, lojeiz, skoazell ar vezegiezh hag ar servijoù\nkevredigezhel zo ezhomm; gwir en deus ivez d’an diogelroez ma c’hoarvez dezhañ bezañ\ndilabour, klañv, mac’hagnet, instañvet, kozh, pe koll an tu da gaout peadra da vevañ\nen desped dezhañ.\nAr mammoù hag ar vugale o deus gwir da gaout harp ha skoazell dreist an holl. An hol\nvugale, ganet eus tud dimezet pe dizimez, o devo ar emmes gwares kevredigezhel.\nMellad c’hwec’h warn-ugent (26)\nPep den en deus gwir da gaout deskadurezh. Digoust e tle bezañ an deskadurezh, da\nvihanañ an deskadurezh kentañ ha diazez. Ret ha dleet eo ar gelennadurezh kentañ. D’an\nholl e tle bezañ kinniget ar gelennadurezh teknikel ha micherel, d’an holl e vo roet"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "24357e094ac64e60b8f6c9815aec3948",
            "Index": 4,
            "Label": "5",
            "Size": [
                595.0,
                842.0
            ],
            "Text": "tu d’ober studioù uhel hervez o dellid.\nPal an deskadurezh eo diorren personelezh mab-den ha lakaat doujañ muioc’h gwirioù\nmab-den hag ar frankizioù diazez. Drezi e klaskor kreskiñ ar c’hengompren, an\nhabaskted hag ar vignoniezh etre an holl vroadoù hag an holl strolladoù a ouenn pe a\nrelijion disheñvel, hag ivez kas war-raok obererezh ar Broadoù-Unanet evit derc’hel ar\npeoc’h.\nAn tadoù ha mammoù, da gentañ, o deus gwir da zibab an doare deskadurezh a vo roet d’o\nbugale.\nMellad seizh warn-ugent (27)\nPep hini en deus gwir da gemer perzh evel a gar e buhez sevenadurel ar gumuniezh, da\ngaout dudi gant an arzoù, da gemer perzh en araokadeg ar skiantoù ha da gaout e lod eus\nar madoù degaset ganti.\nPep den en deus gwir da gaout e lazioù speredel ha danvezel deuet diwar an oberennoù\nskiantel, lennegel pe arzel savet gantañ.\nMellad eizh warn-ugent (28)\nPep hini en deus gwir e renfe un urzh kevredigezhel hag etrevroadel a c’hellfe bezañ\npeursevenet enni ar gwirioù ha frankizioù embannet en Disklêriadur-mañ.\nMellad nav warn-ugent (29)\nPep den en deus dleadoù e-keñver ar gevredigezh, al lec’h nemetañ ma c’hell\npeurziorren e bersonelezh en he frankiz.\nEn e wirioù hagen e frankiz ne c’hell pep hini bezañ bevennet nemet gant al lezenn ha\nnemet evit diogeliñ ma vo anavezet ha doujet gwirioù ha frankizioù ar re all hag evit\nklotañ gant ezhommoù reizh ar vuhezegezh, an urzh publik, hag aezamant an holl en ur\ngevredigezh demokratel.\nAr gwirioù ha frankizioù-mañ ne c’hellor, war zigarez ebet, ober ganto a-enep da\nbalioù ha pennaennoù ar Broadoù-Unanet.\nMellad tregont (30)\nPennad ebet eus an Disklêriadur-mañ ne c’hello bezañ komprenet evel pa rofe gwir d’ur\nStad, d’ur strollad pe d’un den, da ober pe klask ober traoù abenn distrujañ ar\ngwirioù hag ar frankizioù embannet amañ."
        }
    }
}
