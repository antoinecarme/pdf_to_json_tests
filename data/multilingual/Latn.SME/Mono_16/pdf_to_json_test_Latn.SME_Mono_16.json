{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470635,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "OLMMO\u0160VUOIGATVUO\u0110AID OPPAM\u00c1ILMM\u00c1LAS JULGA\u0160TUS\nDanne go friddjavuo\u0111a, vanhurskkisvuo\u0111a ja r\u00e1fi vuo\u0111\u0111u m\u00e1ilmmis lea buot\nolmmo\u0161godd\u00e1i gulleva\u010d\u010daid lunddola\u0161 olmmo\u0161\u00e1rvvu dovddiidus ja sin\nd\u00e1ss\u00e1sa\u0161 ja massemeahttun vuoigatvuo\u0111aid dovddiidus,\ndanne go olggu\u0161tus olmmo\u0161vuoigatvuo\u0111ain ja badjelgeah\u010d\u010danvuohta daid\nh\u00e1rr\u00e1i lea mielddisbukt\u00e1n veahk\u00e1joa\u0161 daguid, mat leat suorggahan\nolmmo\u0161gotti oamedovddu, ja danne go \u00e1lbmogiid alimus joksanmearrin lea\ndovddastuvvon dakk\u00e1ra\u0161 m\u00e1ilmmi ovda\u0161addu, gos lea s\u00e1rdnun- ja\noskufriddjavuohta ja gos lea balus ja hea\u0111is friddjavuohta,\ndanne go lea vealtameahttun d\u00e1rbba\u0161la\u0161 suodjalit olmmo\u0161vuoigatvuo\u0111aid\nl\u00e1ga bokte, amaset olbmot fertet manimu\u0161 hea\u0111isteaset stuim\u00e1daga noastit\nb\u00e1ggov\u00e1lddi ja soardu vuost\u00e1,\ndanne go lea dea\u0167ala\u0161 ovddidit ustitla\u0161 gaskavuo\u0111aid g\u00e1rgedusa\nn\u00e1\u0161\u0161uvnnaid gaskkas,\ndanne go Ovttastuvvon Na\u0161\u0161uvnnaid \u00e1lbmogat lihtu bokte o\u0111\u0111asis duo\u0111a\u0161tit\nsin oskkuset olbmo vuo\u0111\u0111ovuoigatvuo\u0111aide, olmmo\u0161oktagasa \u00e1rvui ja\nm\u00e1vssola\u0161vuhtii, olmm\u00e1iolbmo ja nissonolbmo d\u00e1ss\u00e1sa\u0161 vuoigatvuo\u0111aide, ja\nleat soahpan ovddidit sosi\u00e1lala\u0161 ovd\u00e1neami ja buorr\u00e1naddit\neallineavttuid stuorit friddjavuo\u0111a siste,\ndanne go miellahttost\u00e1dat leat geatnegahtt\u00e1n ie\u017easet, Ovttastuvvon\nN\u00e1\u0161\u0161uvnllaiguin ovttasbarggadettiin, v\u00e1fistit olmmo\u0161vuoigatvuo\u0111aid\noppala\u0161 gudnejahttojumi ja doahttaleami,\ndanne go d\u00e1id vuoigatvuo\u0111aid ja friddjavuo\u0111aid oktasa\u0161 ipm\u00e1rdusas lea\nstuorimus m\u00e1vssola\u0161vuohta dan fertemu\u0161a duohtandahkamis,\nde danne\nOAIVE\u010cOAHKKIN\nd\u00e1kko bokte almmuha\nd\u00e1n olmmo\u0161vuoigatvuo\u0111aid oppam\u00e1ilmm\u00e1la\u0161 julgga\u0161tusa oktasa\u0161\njoksanmearrin buot \u00e1lbmogiidda ja buot na\u0161\u0161uvnnaide vai juohke\nolmmo\u0161oktagas ja juohke servodateissev\u00e1ldi, \u00e1lo muittus anedettiin d\u00e1n\njulgga\u0161tusa, vikka\u0161ii oahpahusa ja baj\u00e1sgeassima bokte ovddidit\ngudnejahttojumi d\u00e1id vuoigatvuo\u0111aid ja friddjavuo\u0111aid h\u00e1rr\u00e1i, ja\nna\u0161\u0161uvnnala\u0161 ja interna\u0161\u0161uvnnala\u0161 doaibmabijuid bokte v\u00e1fistit ahte dat\n\u0161addet oppala\u010d\u010dat ja f\u00e1mola\u010d\u010dat dovddastuvvot ja doahttaluvvot sihke\nmiellahttost\u00e1htaid ie\u017eas \u00e1lbmoga siste ja daid l\u00e1gav\u00e1ldi vuolde orru\nr\u00e1djosiid \u00e1lbmogiid siste.\nArtihkkal 1.\nBuot olbmot leat rieg\u00e1dan friddjan ja olmmo\u0161\u00e1rvvu ja\nolmmo\u0161vuoigatvuo\u0111aid d\u00e1fus d\u00e1ss\u00e1sa\u010d\u010dat,\nArtihkkal 2.",
            "Image": "6bd6bfad7d04987efd9226769eeffea5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Juohkeha\u0161 lea vuoigaduvvon buot daid vuoigatvuo\u0111aide ja friddjavuo\u0111aide,\nmat d\u00e1n julgga\u0161tusas leat namahuvvon, almm\u00e1 mange vealahaga, n\u00e1li,\nivnni, sohkabeali, giela, oskku, politihkala\u0161 dahje ear\u00e1 miellaguottu,\nna\u0161\u0161uvnnala\u0161 dahje sosi\u00e1lala\u0161 surggiideami, opmodaga, rieg\u00e1deami dahje\near\u00e1 dil\u00e1la\u0161vuo\u0111a d\u00e1fus.\nOrruneatnama dahje -guovllu politihkala\u0161, l\u00e1gav\u00e1ldd\u00e1la\u0161 dahje\ninterna\u0161\u0161uvnnala\u0161 dilli maidd\u00e1 ii galgga v\u00e1ikkuhit vealahusa, lehkos dat\neanan dahje guovlu ie\u0161stivrejeaddji dahje ear\u00e1id geah\u010du vuolde dahje\nmu\u0111ui mange l\u00e1hk\u00e1i ear\u00e1id h\u00e1lddus stivrra d\u00e1fus.\nArtihkkal 3.\nJuohke olbmos lea vuoigatvuohta eallimii, friddjavuhtii ja persovnnala\u0161\noadjebasvuhtii.\nArtihkkal 4.\nIi oktage galgga dollojuvvot \u0161l\u00e1vvan dahje b\u00e1ggu b\u00e1lvalusas.\n\u0160l\u00e1vvavuohta ja \u0161l\u00e1vvag\u00e1vppi joraheapmi, vaikko gu\u0111ege vuogi mielde,\ngalg\u00e1 leat gildojuvvon.\nArtihkkal 5.\nIi oktage galgga illastusa vuoll\u00e1i dagahuvvot dahje goaves,\nolmmo\u0161meahttun dahje vuolideaddji gie\u0111ahallama dahje r\u00e1\u014bgg\u00e1\u0161tusa\nvuoll\u00e1i.\nArtihkkal 6.\nJuohke olbmos lea juohke sajis vuoigatvuohta dasa, ahte son galg\u00e1\ndovddastuvvot olmmo\u0161oktagassan l\u00e1ga ovddas.\nArtihkkal 7.\nBuohkat leat l\u00e1ga ovddas d\u00e1ss\u00e1sa\u010d\u010dat ja almm\u00e1 mangel\u00e1g\u00e1n vealahusa haga\nlea buohkain vuoigatvuohta oa\u017e\u017eut seamm\u00e1 l\u00e1hkasuodjalusa. Buohkain lea\nd\u00e1ss\u00e1sa\u0161 vuoigatvuohta oa\u017e\u017eut l\u00e1ga suodjalusa buotl\u00e1g\u00e1n vealahusa\nvuost\u00e1, man bokte d\u00e1t julgga\u0161tus rihkkojuvvo, ja juohkel\u00e1g\u00e1n \u00e1v\u017e\u017eullusa\nvuost\u00e1 danl\u00e1g\u00e1n vealahusa dahkamii.\nArtihkkal 8.\nJuohkeha\u010d\u010das lea vuoigatvuohta oa\u017e\u017eut ulmm\u00e1la\u0161 veahki dohk\u00e1la\u0161\nna\u0161\u0161uvnnala\u0161 duopmostuoluin dakk\u00e1ra\u0161 daguid vuost\u00e1 mat rihkkot daid\nvuo\u0111\u0111odahkki vuoigatvuo\u0111aid, mat leat sutnje addon vuo\u0111\u0111o\u00e1sahusa dahje\nl\u00e1ga bokte.\nArtihkkal 9.\nIi oktage galgga sahte sivas gitta v\u00e1ldojuvvot, giddagassii biddjojuvvot\ndahje riikkab\u00e1htarussii \u00e1ddjojuvvot.\nArtihkkal 10\nGo geange vuoigatvuo\u0111at ja geatnegasvuo\u0111at galget mearriduvvot, ja go su\nvuost\u00e1 nostojuvvon r\u00e1\u014bgg\u00e1\u0161tuslivahis galg\u00e1 merrejuvvot, de juohke olbmos",
            "Image": "1fc212ef4922f6629372bb408dbb03a8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "lea ollisla\u0161 d\u00e1ss\u00e1sa\u0161 vuoigatvuohta oa\u017e\u017eut v\u00e1nhurskkis ja almmola\u0161\n\u00e1\u0161\u0161evuodjima sorjjasmeahttun ja beal\u00e1tgeahtes duopmostuolo ovddas.\nArtihkkal 11.\nJuohke olbmos guhte r\u00e1\u014bgg\u00e1\u0161tusvulo\u0161 daguin sivahuvvo, lea vuoigatvuohta\nlohkkojuvvot vigiheapmin gitta dass\u00e1go su sivala\u0161vuohta lea nanuduvvon\nalmmola\u0161 duopmostuolu riektemeanuin, main sus leat leama\u0161 buot dat\nd\u00e1hk\u00e1dusat mat leat d\u00e1rbba\u0161la\u010d\u010dat ie\u017eas bealu\u0161tussii.\nIi oktage galgga dubmejuvvot r\u00e1\u014bgg\u00e1\u0161tussii dakk\u00e1r dagu dahje \u0161l\u00e1ibmahusa\novddas, mii dahku\u00e1iggi ii lean r\u00e1\u014bgg\u00e1\u0161tusvulo\u0161 na\u0161\u0161uvnnala\u0161 l\u00e1ga mielde\ndahje \u00e1lbmotrievtti mielde. Iige galgga garraset duomu s\u00e1httit cealkit\ngo dan mii l\u00e1gas leai mearriduvvon dalle go r\u00e1\u014bgg\u00e1\u0161tusvulo\u0161 dahku\nd\u00e1hp\u00e1huvai.\nArtihkkal 12.\nIi oktage galgga gill\u00e1t evttola\u0161 seaguheami ie\u017eas olitaha\u0161eallimii,\nbearra\u0161ii, ruktui dahje reivelonohallamii, iige alageavvama gudni dahje\nm\u00e1innolmasvuo\u0111a ala. Juohkeila\u0161 lea vuoigaduvvon l\u00e1ga suodjalussii\ndakk\u00e1r seaguheami dahje alageavvama vuost\u00e1.\nArtihkkal 13.\nJuohkeha\u010d\u010das lea vuoigatvuohta friddja johtalit ja friddja v\u00e1lljet\nalccesis orrunsaji st\u00e1hta r\u00e1jiid siskkobealde.\nJuohkeha\u010d\u010das lea vuoigatvuohta vuolgit riikkas eret, maidd\u00e1i ie\u017eas\nriikkas, ja m\u00e1hccat ruoktot su ie\u017eas riikii.\nArtihkkal 14.\nJuohkeha\u010d\u010das lea vuoigatvuohta vierroriikkain ohcat ja oa\u017e\u017eut\ndorvob\u00e1ikki doarr\u00e1dallama sivas.\nD\u00e1t vuoigatvuohta ii s\u00e1hte \u010durvojuvvot doarjjan go riektedoarr\u00e1dallama\nduo\u0111ala\u0161 vuo\u0111\u0111un leat eahpepolitihkala\u0161 rihkkosat dahje dagut, mat leat\nOvttastuvvon N\u00e1\u0161\u0161uvnnaid ulbmiliid ja vuo\u0111\u0111ojurdagiid vuost\u00e1.\nArtihkkal 15.\nJuohkeha\u010d\u010das lea vuoigatvuohta st\u00e1htaboarg\u00e1rvuhtii.\nIi ovttasge galgga evttola\u010d\u010dat v\u00e1ldojuvvot eret st\u00e1htaboarg\u00e1rvuohta,\ndahje biehttaluvvot vuoigatvuohta molsut st\u00e1htaboargarvuo\u0111a.\nArtihkkal 16.\nDievasahk\u00e1sa\u0161 olmm\u00e1iolbmuin ja nissonolbmuin lea vuoigatvuohta n\u00e1italit\nja vuo\u0111\u0111udit bearra\u0161a almm\u00e1 mange r\u00e1ddjehusailaga mii boaht\u00e1 n\u00e1lis,\nn\u00e1\u0161\u0161uvnnala\u0161vuo\u0111as dahje oskkus. Sis lea g\u00e1ib\u00e1dus d\u00e1ss\u00e1sa\u0161\nvuoigatvuo\u0111aide n\u00e1itosa d\u00e1fus, n\u00e1itosa \u00e1iggi ja n\u00e1itosa h\u00e1ddjehusa\nma\u014b\u014b\u00e1.\nN\u00e1ittosvuhtii mannan galg\u00e1 du\u0161\u0161e dalle d\u00e1hp\u00e1huvvat go friddja ja\nollisla\u0161 mie\u0111\u00e1hus guktuid saddi beallela\u010dcaid bealis lea duo\u0111a\u0161tuvvon.",
            "Image": "7b632bd02eaa8a76913a9a7144ed9cd9"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Beara\u0161 lea servodaga lunddolas vuo\u0111\u0111ooktavuohta ja servodat ja st\u00e1hta\ngalg\u00e1 dan suodjalit.\nArtihkkal 17.\nJuolliieila\u010d\u010das lea vuoigatvuohta opmodaga eaigg\u00e1du\u0161\u0161at, okto dahje\nearr\u00e1siiguin searv\u00e1lagaid.\nIi ovttasge galgga su opmodaga evttola\u010d\u010dat eret v\u00e1ldojuvvot.\nArtihkkal 18.\nJuohkeha\u010d\u010das lea vuoigatvuohta jurdda\u0161an-, oamedovddu- ja\noskufriddjavuhtii. D\u00e1t vuoigatvuohta sisttisdoall\u00e1 friddjavuo\u0111a\nreligiovnna dahje oskku ovdandoallamii juogo okto dahje earr\u00e1siiguin\nsearv\u00e1lagaid, almmola\u010d\u010dat dahje oktasa\u010d\u010dat, oallpalleami bokte, meanuid\nbokte, b\u00e1lvalusa bokte ja religiovnnala\u0161 vieruid basuhemiin.\nArtihkkal 19.\nJuohkeha\u010d\u010das lea vuoigatvuohta oaivil- ja s\u00e1tnefriddjavuhtii. D\u00e1t\nvuoigatvuohta sisttisdoall\u00e1 friddjavuo\u0111a \u010duo\u010d\u010duhit oaiviliid almm\u00e1\nearr\u00e1siid seaguhush\u00e1ga, ja friddjavuo\u0111a ohcat, vuost\u00e1v\u00e1ldit ja almmuhit\ndie\u0111uid ja oainnuid juohkel\u00e1g\u00e1n almmuhusgaskomiid \u010da\u0111a, bero\u0161keahtt\u00e1\nriikar\u00e1jiin.\nArtihkkal 20\nJuohkeha\u010d\u010das lea vuoigatvuohta r\u00e1f\u00e1la\u0161 \u010doahkkimiin ja ovttastumiin\nfriddja oass\u00e1dallat.\nIi oktage galgga b\u00e1ggejuvvot searvat makk\u00e1rge ovttastupm\u00e1i.\nArtihkkal 21\nJuohkeha\u010d\u010das lea vuoigatvuohta lea osola\u0161 ie\u017eas riikka stivrejumis,\njuogo vuigestaga dahje friddja v\u00e1lljejuvvon ovddasteddjiid bokte.\nJuohkeha\u010d\u010das lea d\u00e1ss\u00e1sa\u0161 vuoigatvuohta beassat ie\u017eas riikka almmola\u0161\ndoaimmaide.\n\u00c1lbmoga d\u00e1httu lea almmola\u0161 v\u00e1lddi vuo\u0111\u0111u. D\u00e1t d\u00e1httu galg\u00e1 dovdosii\nboahtit mearre\u00e1ig\u00e1sa\u0161 ja duo\u0111ala\u0161 v\u00e1lggain main oppala\u0161 ja d\u00e1ss\u00e1sa\u0161\njienastanvuoigatvuohta \u010diegus jienasteapmi dahje ear\u00e1 ovtta\u00e1rvosa\u0161\nfriddja jienastanvuohki.\nArtihkkal 22\nServodatmiellahttun lea juohkeha\u010d\u010das vuoigatvuohta sosi\u00e1lala\u0161\noadjebasvuhtii ja juohkeha\u0161 s\u00e1htt\u00e1 g\u00e1ibidit ahte dat ekonomala\u0161,\nsosi\u00e1lala\u0161 ja kultuvrrala\u0161 buorit, mat leat vealtameahttun d\u00e1rbba\u0161la\u010d\u010dat\nolbmo \u00e1rvui ja su persovnnala\u0161 friddja ovd\u00e1neapm\u00e1i,\nduohtandahkkojuvvojit na\u0161\u0161uvnnala\u0161 doaibmabijuid bokte ja\ninterna\u0161\u0161uvnnala\u0161 ovttasbarggu bokte vuhtiiv\u00e1lddedettiin juohke\nsierrala\u0161 st\u00e1hta organisa\u0161uvnna ja veahkkev\u00e1riid.\nArtihkkal 23",
            "Image": "5e7620a793d608b2cb88fa14d68018cb"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Juohkeha\u010d\u010das lea d\u00e1ss\u00e1sa\u0161 vuoigatvuohta oa\u017e\u017eut barggu, beassat friddja\nv\u00e1lljet alccesis fitnu, oa\u017e\u017eut v\u00e1nhurskkis ja buriid bargoeavttuid ja\noa\u017e\u017eut suodjalusa bargguhisvuo\u0111a vuost\u00e1.\nAlmm\u00e1 mange vealahusahaga lea juohkeha\u010d\u010das vuoigatvuohta oa\u017e\u017eut seamm\u00e1\nb\u00e1lkk\u00e1 seamm\u00e1 barggu ovddas.\nJuohke barggola\u010d\u010das lea vuoigatvuohta oa\u017e\u017eut v\u00e1nhurskkis ja govttola\u0161\nm\u00e1vssu, mii d\u00e1hkida sutnje alccesis ja su bearra\u0161ii olmmo\u0161\u00e1rvvola\u0161\n\u00e1ig\u00e1boa\u0111u, ja mii, juos d\u00e1rbba\u0161la\u017e\u017ean \u010d\u00e1jehuvvo, ollistuvvo ear\u00e1\nsosi\u00e1lala\u0161 suodjalusa bokte.\nJuohkeha\u010d\u010das lea vuoigatvuohta vuo\u0111\u0111udit f\u00e1gaservviid, ja miellahttun\nsearvat dakk\u00e1riidda, suodjalan dihte ie\u017eas bero\u0161tumiid.\nArtihkkal 24\nJuohkeha\u010d\u010das lea vuoigatvuohta vuoigatvuohta vuoi\u014b\u014badussii ja\nluopmo\u00e1ig\u00e1i: dan vuoigatvuo\u0111a vuoll\u00e1i gull\u00e1 maidd\u00e1i bargo\u00e1iggi govttola\u0161\nr\u00e1ddjehus ja mearre\u00e1ig\u00e1sa\u0161 b\u00e1lkk\u00e1huvvon luopmu.\nArtihkkal 25\nJuohkeha\u010d\u010das lea vuoigatvuohta dan muddosa\u0161 eallind\u00e1ss\u00e1i, ahte dat\nd\u00e1hkida su ja su bearra\u0161a dearvva\u0161vuo\u0111a ja buorredili borramu\u0161a,\nbiktasiid, \u00e1sodaga ja dearvva\u0161fuola d\u00e1fus, ja maidd\u00e1i d\u00e1rbba\u0161la\u0161\nsosi\u00e1lala\u0161 addosiid d\u00e1fus ja vel\u00e1 lassin oadjebasvuo\u0111a d\u00e1fus go\nbargguhisvuohta , buohcuvuo\u0111a, bargol\u00e1misvuohta, leaskavuohta,\nboarisvuohta dahjege mu\u0111ui birgenv\u00e1djitvuohta deaivida, masa olmmo\u0161 ie\u0161\nii leat sivala\u0161.\nEtniin ja m\u00e1n\u00e1in lea vuoigatvuohta sierrala\u0161 ovddasmorra\u0161ii ja veahkk\u00e1i.\nBuot m\u00e1n\u00e1in, lehkoset sii dal rieg\u00e1dan n\u00e1ittosvuo\u0111a siskkobealde dahje\nolggobealde, galg\u00e1 lea seamm\u00e1 sosi\u00e1lala\u0161 suodjalus.\nArtihkkal 26.\nJuohkeha\u010d\u010das lea vuoigatvuohta oahpahussii. Oahpahus galg\u00e1 addojuvvot\nalmm\u00e1 m\u00e1vssush\u00e1ga, goit \u00e1lgo- ja vuo\u0111\u0111ooahpahusa d\u00e1fus. \u00c1lgooahpahus\ngalg\u00e1 leat b\u00e1kkola\u0161. Buohkain galg\u00e1 leat vejola\u0161vuohta fidnooahpahusa\noa\u017e\u017eut ja buohkaide galg\u00e1 leat d\u00e1ss\u00e1sa\u0161 vejola\u0161vuohta v\u00e1ldit alit\noahpahusa veajuideaset mielde.\nOahpahus galg\u00e1 atnit joksanmearrin g\u00e1rgedit olmmo\u0161la\u0161 persovnnala\u0161vuo\u0111a\nja nannudit olmmo\u0161vuoigatvuo\u0111aid ja vuo\u0111\u0111odahkki friddjavuo\u0111aid\ngudnejahttojumi. Dat galg\u00e1 ovddidit ipm\u00e1rdusa, sub\u00e1la\u0161vuo\u0111a ja\nustitvuo\u0111a buot na\u0161\u0161uvnnaid, buot n\u00e1llejuhkosiid ja buot religiovnna\njuhkosiid gaskkas ja dat galg\u00e1 ovd\u00e1nahttit Ovttastuvvon Na\u0161\u0161uvnnaid\nbarggu bisuhan dihte r\u00e1fi.\nV\u00e1nhemiin lea vuosttassadj\u00e1sa\u0161 vuoigatvuohta v\u00e1lljet sin m\u00e1n\u00e1ideaset\nv\u00e1r\u00e1s oahpahusvuogi.\nArtihkkal 27.\nJuohkeha\u010d\u010das lea vuoigatvuohta friddja oass\u00e1dallat servodaga",
            "Image": "eeff3b673aa5f2401372414509c866d0"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "kultuvrrala\u0161 eallimis, n\u00e1vdda\u0161it m\u00e1htt\u00e1diin ja \u0161addat osola\u017e\u017ean die\u0111ala\u0161\novd\u00e1neapm\u00e1i ja daid buriide, mat das \u010duvvot.\nJuohkeha\u010dcas lea vuoigatvuohta oa\u017e\u017eut daidda vuoi\u014b\u014bala\u0161 ja \u00e1vnnasla\u0161\nbero\u0161tumiide suodjalusa, mat \u010duvvot boa\u0111usin vaikko gu\u0111el\u00e1g\u00e1n die\u0111alas,\ngirjj\u00e1la\u0161 dahje m\u00e1htola\u0161 dahkosis, maid guhtege ie\u0161 lea \u00e1vdnen.\nArtihkkal 28.\nJuohkeha\u0161 s\u00e1htt\u00e1 g\u00e1ibidit dakk\u00e1r sosi\u00e1lala\u0161 ja interna\u0161uvnnala\u0161 ortnega\nmii ollisla\u010d\u010dat s\u00e1htt\u00e1 duohtandahkat daid vuoigatvuo\u0111aid ja\nfriddjavuo\u0111aid , mat d\u00e1n julgga\u0161tusas leat namuhuvvon.\nArtihkkal 29.\nJuohkella\u010d\u010das leat dat geatnegasvuo\u0111at servodaga guovdu, mat aittonassii\ndahket vejola\u017e\u017ean persovnnala\u0161vuo\u0111a friddja ja dievasla\u0161 ovd\u00e1neami.\nGeavahettiin vuoigatvuo\u0111aidis ja n\u00e1vdda\u0161ettiin friddjavuo\u0111aidis ii leat\noktage ear\u00e1l\u00e1g\u00e1n r\u00e1ddjehusa vulo\u0161, go dakk\u00e1riid mat l\u00e1ga bokte leat\nmearriduvvon aittonassii d\u00e1hkidan dihte earr\u00e1siid vuoigatvuo\u0111aid ja\nfriddjavuo\u0111aid d\u00e1rbba\u0161la\u0161 dovdiidusa ja gudnejahttojumi ja deavdin dihte\ndaid g\u00e1ib\u00e1dusaid maid mor\u00e1la, almmola\u0161 ortnet ja oppala\u0161 buorredilli\ndemokr\u00e1htala\u0161 servodagas rievttuid mielde ovdandivvu.\nDiet vuoigatvuo\u0111at ja friddjavuo\u0111at eai gu\u0111ege d\u00e1hp\u00e1husas s\u00e1hte\nadnojuvvot vuost\u00e1 Ovttastuvvon N\u00e1\u0161\u0161suvnnaid ulbmiliid ja\nvuo\u0111\u0111ojurdagiid.\nArtihkkal 30.\nIi mihkkige d\u00e1n julgga\u0161tusas s\u00e1hte nu dulkojuvvot ahte dat vuoigada\novttage st\u00e1hta, juhkosa dahje olmmo\u0161oktagasa oass\u00e1dallat dakk\u00e1r\ndoaimmas, dahje dahkat dakk\u00e1r dagu, mii du\u0161\u0161indaga\u0161ii ovttage dain\nvuoigatvuo\u0111ain dahje friddjavuo\u0111ain mat leat namahuvvon Julgga\u0161tusas.",
            "Image": "cb37272eebbe993282e0dca4346977b5"
        }
    }
}
