{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470635,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "OLMMOŠVUOIGATVUOĐAID OPPAMÁILMMÁLAS JULGAŠTUS\nDanne go friddjavuođa, vanhurskkisvuođa ja ráfi vuođđu máilmmis lea buot\nolmmošgoddái gullevaččaid lunddolaš olmmošárvvu dovddiidus ja sin\ndássásaš ja massemeahttun vuoigatvuođaid dovddiidus,\ndanne go olgguštus olmmošvuoigatvuođain ja badjelgeahččanvuohta daid\nhárrái lea mielddisbuktán veahkájoaš daguid, mat leat suorggahan\nolmmošgotti oamedovddu, ja danne go álbmogiid alimus joksanmearrin lea\ndovddastuvvon dakkáraš máilmmi ovdašaddu, gos lea sárdnun- ja\noskufriddjavuohta ja gos lea balus ja heađis friddjavuohta,\ndanne go lea vealtameahttun dárbbašlaš suodjalit olmmošvuoigatvuođaid\nlága bokte, amaset olbmot fertet manimuš heađisteaset stuimádaga noastit\nbággoválddi ja soardu vuostá,\ndanne go lea deaŧalaš ovddidit ustitlaš gaskavuođaid gárgedusa\nnáššuvnnaid gaskkas,\ndanne go Ovttastuvvon Naššuvnnaid álbmogat lihtu bokte ođđasis duođaštit\nsin oskkuset olbmo vuođđovuoigatvuođaide, olmmošoktagasa árvui ja\nmávssolašvuhtii, olmmáiolbmo ja nissonolbmo dássásaš vuoigatvuođaide, ja\nleat soahpan ovddidit sosiálalaš ovdáneami ja buorránaddit\neallineavttuid stuorit friddjavuođa siste,\ndanne go miellahttostádat leat geatnegahttán iežaset, Ovttastuvvon\nNáššuvnllaiguin ovttasbarggadettiin, váfistit olmmošvuoigatvuođaid\noppalaš gudnejahttojumi ja doahttaleami,\ndanne go dáid vuoigatvuođaid ja friddjavuođaid oktasaš ipmárdusas lea\nstuorimus mávssolašvuohta dan fertemuša duohtandahkamis,\nde danne\nOAIVEČOAHKKIN\ndákko bokte almmuha\ndán olmmošvuoigatvuođaid oppamáilmmálaš julggaštusa oktasaš\njoksanmearrin buot álbmogiidda ja buot naššuvnnaide vai juohke\nolmmošoktagas ja juohke servodateisseváldi, álo muittus anedettiin dán\njulggaštusa, vikkašii oahpahusa ja bajásgeassima bokte ovddidit\ngudnejahttojumi dáid vuoigatvuođaid ja friddjavuođaid hárrái, ja\nnaššuvnnalaš ja internaššuvnnalaš doaibmabijuid bokte váfistit ahte dat\nšaddet oppalaččat ja fámolaččat dovddastuvvot ja doahttaluvvot sihke\nmiellahttostáhtaid iežas álbmoga siste ja daid lágaváldi vuolde orru\nrádjosiid álbmogiid siste.\nArtihkkal 1.\nBuot olbmot leat riegádan friddjan ja olmmošárvvu ja\nolmmošvuoigatvuođaid dáfus dássásaččat,\nArtihkkal 2.",
            "Image": "6bd6bfad7d04987efd9226769eeffea5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Juohkehaš lea vuoigaduvvon buot daid vuoigatvuođaide ja friddjavuođaide,\nmat dán julggaštusas leat namahuvvon, almmá mange vealahaga, náli,\nivnni, sohkabeali, giela, oskku, politihkalaš dahje eará miellaguottu,\nnaššuvnnalaš dahje sosiálalaš surggiideami, opmodaga, riegádeami dahje\neará dilálašvuođa dáfus.\nOrruneatnama dahje -guovllu politihkalaš, lágaválddálaš dahje\ninternaššuvnnalaš dilli maiddá ii galgga váikkuhit vealahusa, lehkos dat\neanan dahje guovlu iešstivrejeaddji dahje earáid geahču vuolde dahje\nmuđui mange láhkái earáid hálddus stivrra dáfus.\nArtihkkal 3.\nJuohke olbmos lea vuoigatvuohta eallimii, friddjavuhtii ja persovnnalaš\noadjebasvuhtii.\nArtihkkal 4.\nIi oktage galgga dollojuvvot šlávvan dahje bággu bálvalusas.\nŠlávvavuohta ja šlávvagávppi joraheapmi, vaikko guđege vuogi mielde,\ngalgá leat gildojuvvon.\nArtihkkal 5.\nIi oktage galgga illastusa vuollái dagahuvvot dahje goaves,\nolmmošmeahttun dahje vuolideaddji gieđahallama dahje ráŋggáštusa\nvuollái.\nArtihkkal 6.\nJuohke olbmos lea juohke sajis vuoigatvuohta dasa, ahte son galgá\ndovddastuvvot olmmošoktagassan lága ovddas.\nArtihkkal 7.\nBuohkat leat lága ovddas dássásaččat ja almmá mangelágán vealahusa haga\nlea buohkain vuoigatvuohta oažžut seammá láhkasuodjalusa. Buohkain lea\ndássásaš vuoigatvuohta oažžut lága suodjalusa buotlágán vealahusa\nvuostá, man bokte dát julggaštus rihkkojuvvo, ja juohkelágán ávžžullusa\nvuostá danlágán vealahusa dahkamii.\nArtihkkal 8.\nJuohkehaččas lea vuoigatvuohta oažžut ulmmálaš veahki dohkálaš\nnaššuvnnalaš duopmostuoluin dakkáraš daguid vuostá mat rihkkot daid\nvuođđodahkki vuoigatvuođaid, mat leat sutnje addon vuođđoásahusa dahje\nlága bokte.\nArtihkkal 9.\nIi oktage galgga sahte sivas gitta váldojuvvot, giddagassii biddjojuvvot\ndahje riikkabáhtarussii áddjojuvvot.\nArtihkkal 10\nGo geange vuoigatvuođat ja geatnegasvuođat galget mearriduvvot, ja go su\nvuostá nostojuvvon ráŋggáštuslivahis galgá merrejuvvot, de juohke olbmos",
            "Image": "1fc212ef4922f6629372bb408dbb03a8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "lea ollislaš dássásaš vuoigatvuohta oažžut vánhurskkis ja almmolaš\nášševuodjima sorjjasmeahttun ja bealátgeahtes duopmostuolo ovddas.\nArtihkkal 11.\nJuohke olbmos guhte ráŋggáštusvuloš daguin sivahuvvo, lea vuoigatvuohta\nlohkkojuvvot vigiheapmin gitta dasságo su sivalašvuohta lea nanuduvvon\nalmmolaš duopmostuolu riektemeanuin, main sus leat leamaš buot dat\ndáhkádusat mat leat dárbbašlaččat iežas bealuštussii.\nIi oktage galgga dubmejuvvot ráŋggáštussii dakkár dagu dahje šláibmahusa\novddas, mii dahkuáiggi ii lean ráŋggáštusvuloš naššuvnnalaš lága mielde\ndahje álbmotrievtti mielde. Iige galgga garraset duomu sáhttit cealkit\ngo dan mii lágas leai mearriduvvon dalle go ráŋggáštusvuloš dahku\ndáhpáhuvai.\nArtihkkal 12.\nIi oktage galgga gillát evttolaš seaguheami iežas olitahašeallimii,\nbearrašii, ruktui dahje reivelonohallamii, iige alageavvama gudni dahje\nmáinnolmasvuođa ala. Juohkeilaš lea vuoigaduvvon lága suodjalussii\ndakkár seaguheami dahje alageavvama vuostá.\nArtihkkal 13.\nJuohkehaččas lea vuoigatvuohta friddja johtalit ja friddja válljet\nalccesis orrunsaji stáhta rájiid siskkobealde.\nJuohkehaččas lea vuoigatvuohta vuolgit riikkas eret, maiddái iežas\nriikkas, ja máhccat ruoktot su iežas riikii.\nArtihkkal 14.\nJuohkehaččas lea vuoigatvuohta vierroriikkain ohcat ja oažžut\ndorvobáikki doarrádallama sivas.\nDát vuoigatvuohta ii sáhte čurvojuvvot doarjjan go riektedoarrádallama\nduođalaš vuođđun leat eahpepolitihkalaš rihkkosat dahje dagut, mat leat\nOvttastuvvon Náššuvnnaid ulbmiliid ja vuođđojurdagiid vuostá.\nArtihkkal 15.\nJuohkehaččas lea vuoigatvuohta stáhtaboargárvuhtii.\nIi ovttasge galgga evttolaččat váldojuvvot eret stáhtaboargárvuohta,\ndahje biehttaluvvot vuoigatvuohta molsut stáhtaboargarvuođa.\nArtihkkal 16.\nDievasahkásaš olmmáiolbmuin ja nissonolbmuin lea vuoigatvuohta náitalit\nja vuođđudit bearraša almmá mange ráddjehusailaga mii boahtá nális,\nnáššuvnnalašvuođas dahje oskkus. Sis lea gáibádus dássásaš\nvuoigatvuođaide náitosa dáfus, náitosa áiggi ja náitosa háddjehusa\nmaŋŋá.\nNáittosvuhtii mannan galgá dušše dalle dáhpáhuvvat go friddja ja\nollislaš mieđáhus guktuid saddi beallelačcaid bealis lea duođaštuvvon.",
            "Image": "7b632bd02eaa8a76913a9a7144ed9cd9"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Bearaš lea servodaga lunddolas vuođđooktavuohta ja servodat ja stáhta\ngalgá dan suodjalit.\nArtihkkal 17.\nJuolliieilaččas lea vuoigatvuohta opmodaga eaiggáduššat, okto dahje\nearrásiiguin searválagaid.\nIi ovttasge galgga su opmodaga evttolaččat eret váldojuvvot.\nArtihkkal 18.\nJuohkehaččas lea vuoigatvuohta jurddašan-, oamedovddu- ja\noskufriddjavuhtii. Dát vuoigatvuohta sisttisdoallá friddjavuođa\nreligiovnna dahje oskku ovdandoallamii juogo okto dahje earrásiiguin\nsearválagaid, almmolaččat dahje oktasaččat, oallpalleami bokte, meanuid\nbokte, bálvalusa bokte ja religiovnnalaš vieruid basuhemiin.\nArtihkkal 19.\nJuohkehaččas lea vuoigatvuohta oaivil- ja sátnefriddjavuhtii. Dát\nvuoigatvuohta sisttisdoallá friddjavuođa čuoččuhit oaiviliid almmá\nearrásiid seaguhushága, ja friddjavuođa ohcat, vuostáváldit ja almmuhit\ndieđuid ja oainnuid juohkelágán almmuhusgaskomiid čađa, beroškeahttá\nriikarájiin.\nArtihkkal 20\nJuohkehaččas lea vuoigatvuohta ráfálaš čoahkkimiin ja ovttastumiin\nfriddja oassádallat.\nIi oktage galgga bággejuvvot searvat makkárge ovttastupmái.\nArtihkkal 21\nJuohkehaččas lea vuoigatvuohta lea osolaš iežas riikka stivrejumis,\njuogo vuigestaga dahje friddja válljejuvvon ovddasteddjiid bokte.\nJuohkehaččas lea dássásaš vuoigatvuohta beassat iežas riikka almmolaš\ndoaimmaide.\nÁlbmoga dáhttu lea almmolaš válddi vuođđu. Dát dáhttu galgá dovdosii\nboahtit mearreáigásaš ja duođalaš válggain main oppalaš ja dássásaš\njienastanvuoigatvuohta čiegus jienasteapmi dahje eará ovttaárvosaš\nfriddja jienastanvuohki.\nArtihkkal 22\nServodatmiellahttun lea juohkehaččas vuoigatvuohta sosiálalaš\noadjebasvuhtii ja juohkehaš sáhttá gáibidit ahte dat ekonomalaš,\nsosiálalaš ja kultuvrralaš buorit, mat leat vealtameahttun dárbbašlaččat\nolbmo árvui ja su persovnnalaš friddja ovdáneapmái,\nduohtandahkkojuvvojit naššuvnnalaš doaibmabijuid bokte ja\ninternaššuvnnalaš ovttasbarggu bokte vuhtiiválddedettiin juohke\nsierralaš stáhta organisašuvnna ja veahkkeváriid.\nArtihkkal 23",
            "Image": "5e7620a793d608b2cb88fa14d68018cb"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Juohkehaččas lea dássásaš vuoigatvuohta oažžut barggu, beassat friddja\nválljet alccesis fitnu, oažžut vánhurskkis ja buriid bargoeavttuid ja\noažžut suodjalusa bargguhisvuođa vuostá.\nAlmmá mange vealahusahaga lea juohkehaččas vuoigatvuohta oažžut seammá\nbálkká seammá barggu ovddas.\nJuohke barggolaččas lea vuoigatvuohta oažžut vánhurskkis ja govttolaš\nmávssu, mii dáhkida sutnje alccesis ja su bearrašii olmmošárvvolaš\náigáboađu, ja mii, juos dárbbašlažžan čájehuvvo, ollistuvvo eará\nsosiálalaš suodjalusa bokte.\nJuohkehaččas lea vuoigatvuohta vuođđudit fágaservviid, ja miellahttun\nsearvat dakkáriidda, suodjalan dihte iežas beroštumiid.\nArtihkkal 24\nJuohkehaččas lea vuoigatvuohta vuoigatvuohta vuoiŋŋadussii ja\nluopmoáigái: dan vuoigatvuođa vuollái gullá maiddái bargoáiggi govttolaš\nráddjehus ja mearreáigásaš bálkkáhuvvon luopmu.\nArtihkkal 25\nJuohkehaččas lea vuoigatvuohta dan muddosaš eallindássái, ahte dat\ndáhkida su ja su bearraša dearvvašvuođa ja buorredili borramuša,\nbiktasiid, ásodaga ja dearvvašfuola dáfus, ja maiddái dárbbašlaš\nsosiálalaš addosiid dáfus ja velá lassin oadjebasvuođa dáfus go\nbargguhisvuohta , buohcuvuođa, bargolámisvuohta, leaskavuohta,\nboarisvuohta dahjege muđui birgenvádjitvuohta deaivida, masa olmmoš ieš\nii leat sivalaš.\nEtniin ja mánáin lea vuoigatvuohta sierralaš ovddasmorrašii ja veahkkái.\nBuot mánáin, lehkoset sii dal riegádan náittosvuođa siskkobealde dahje\nolggobealde, galgá lea seammá sosiálalaš suodjalus.\nArtihkkal 26.\nJuohkehaččas lea vuoigatvuohta oahpahussii. Oahpahus galgá addojuvvot\nalmmá mávssushága, goit álgo- ja vuođđooahpahusa dáfus. Álgooahpahus\ngalgá leat bákkolaš. Buohkain galgá leat vejolašvuohta fidnooahpahusa\noažžut ja buohkaide galgá leat dássásaš vejolašvuohta váldit alit\noahpahusa veajuideaset mielde.\nOahpahus galgá atnit joksanmearrin gárgedit olmmošlaš persovnnalašvuođa\nja nannudit olmmošvuoigatvuođaid ja vuođđodahkki friddjavuođaid\ngudnejahttojumi. Dat galgá ovddidit ipmárdusa, subálašvuođa ja\nustitvuođa buot naššuvnnaid, buot nállejuhkosiid ja buot religiovnna\njuhkosiid gaskkas ja dat galgá ovdánahttit Ovttastuvvon Naššuvnnaid\nbarggu bisuhan dihte ráfi.\nVánhemiin lea vuosttassadjásaš vuoigatvuohta válljet sin mánáideaset\nvárás oahpahusvuogi.\nArtihkkal 27.\nJuohkehaččas lea vuoigatvuohta friddja oassádallat servodaga",
            "Image": "eeff3b673aa5f2401372414509c866d0"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "kultuvrralaš eallimis, návddašit máhttádiin ja šaddat osolažžan dieđalaš\novdáneapmái ja daid buriide, mat das čuvvot.\nJuohkehačcas lea vuoigatvuohta oažžut daidda vuoiŋŋalaš ja ávnnaslaš\nberoštumiide suodjalusa, mat čuvvot boađusin vaikko guđelágán dieđalas,\ngirjjálaš dahje máhtolaš dahkosis, maid guhtege ieš lea ávdnen.\nArtihkkal 28.\nJuohkehaš sáhttá gáibidit dakkár sosiálalaš ja internašuvnnalaš ortnega\nmii ollislaččat sáhttá duohtandahkat daid vuoigatvuođaid ja\nfriddjavuođaid , mat dán julggaštusas leat namuhuvvon.\nArtihkkal 29.\nJuohkellaččas leat dat geatnegasvuođat servodaga guovdu, mat aittonassii\ndahket vejolažžan persovnnalašvuođa friddja ja dievaslaš ovdáneami.\nGeavahettiin vuoigatvuođaidis ja návddašettiin friddjavuođaidis ii leat\noktage earálágán ráddjehusa vuloš, go dakkáriid mat lága bokte leat\nmearriduvvon aittonassii dáhkidan dihte earrásiid vuoigatvuođaid ja\nfriddjavuođaid dárbbašlaš dovdiidusa ja gudnejahttojumi ja deavdin dihte\ndaid gáibádusaid maid morála, almmolaš ortnet ja oppalaš buorredilli\ndemokráhtalaš servodagas rievttuid mielde ovdandivvu.\nDiet vuoigatvuođat ja friddjavuođat eai guđege dáhpáhusas sáhte\nadnojuvvot vuostá Ovttastuvvon Náššsuvnnaid ulbmiliid ja\nvuođđojurdagiid.\nArtihkkal 30.\nIi mihkkige dán julggaštusas sáhte nu dulkojuvvot ahte dat vuoigada\novttage stáhta, juhkosa dahje olmmošoktagasa oassádallat dakkár\ndoaimmas, dahje dahkat dakkár dagu, mii duššindagašii ovttage dain\nvuoigatvuođain dahje friddjavuođain mat leat namahuvvon Julggaštusas.",
            "Image": "cb37272eebbe993282e0dca4346977b5"
        }
    }
}
