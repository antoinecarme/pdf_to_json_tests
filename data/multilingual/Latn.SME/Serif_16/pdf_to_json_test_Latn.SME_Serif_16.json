{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470685,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "OLMMOŠVUOIGATVUOĐAID OPPAMÁILMMÁLAS JULGAŠTUS\nDanne go friddjavuođa, vanhurskkisvuođa ja ráfi vuođđu máilmmis lea buot\nolmmošgoddái gullevaččaid lunddolaš olmmošárvvu dovddiidus ja sin dássásaš ja\nmassemeahttun vuoigatvuođaid dovddiidus,\ndanne go olgguštus olmmošvuoigatvuođain ja badjelgeahččanvuohta daid hárrái lea\nmielddisbuktán veahkájoaš daguid, mat leat suorggahan olmmošgotti oamedovddu, ja\ndanne go álbmogiid alimus joksanmearrin lea dovddastuvvon dakkáraš máilmmi\novdašaddu, gos lea sárdnun- ja oskufriddjavuohta ja gos lea balus ja heađis\nfriddjavuohta,\ndanne go lea vealtameahttun dárbbašlaš suodjalit olmmošvuoigatvuođaid lága bokte,\namaset olbmot fertet manimuš heađisteaset stuimádaga noastit bággoválddi ja\nsoardu vuostá,\ndanne go lea deaŧalaš ovddidit ustitlaš gaskavuođaid gárgedusa náššuvnnaid\ngaskkas,\ndanne go Ovttastuvvon Naššuvnnaid álbmogat lihtu bokte ođđasis duođaštit sin\noskkuset olbmo vuođđovuoigatvuođaide, olmmošoktagasa árvui ja mávssolašvuhtii,\nolmmáiolbmo ja nissonolbmo dássásaš vuoigatvuođaide, ja leat soahpan ovddidit\nsosiálalaš ovdáneami ja buorránaddit eallineavttuid stuorit friddjavuođa siste,\ndanne go miellahttostádat leat geatnegahttán iežaset, Ovttastuvvon Náššuvnllaiguin\novttasbarggadettiin, váfistit olmmošvuoigatvuođaid oppalaš gudnejahttojumi ja\ndoahttaleami,\ndanne go dáid vuoigatvuođaid ja friddjavuođaid oktasaš ipmárdusas lea stuorimus\nmávssolašvuohta dan fertemuša duohtandahkamis,\nde danne\nOAIVEČOAHKKIN\ndákko bokte almmuha\ndán olmmošvuoigatvuođaid oppamáilmmálaš julggaštusa oktasaš joksanmearrin buot\nálbmogiidda ja buot naššuvnnaide vai juohke olmmošoktagas ja juohke\nservodateisseváldi, álo muittus anedettiin dán julggaštusa, vikkašii oahpahusa ja\nbajásgeassima bokte ovddidit gudnejahttojumi dáid vuoigatvuođaid ja friddjavuođaid\nhárrái, ja naššuvnnalaš ja internaššuvnnalaš doaibmabijuid bokte váfistit ahte dat\nšaddet oppalaččat ja fámolaččat dovddastuvvot ja doahttaluvvot sihke\nmiellahttostáhtaid iežas álbmoga siste ja daid lágaváldi vuolde orru rádjosiid\nálbmogiid siste.\nArtihkkal 1.\nBuot olbmot leat riegádan friddjan ja olmmošárvvu ja olmmošvuoigatvuođaid dáfus\ndássásaččat,\nArtihkkal 2.\nJuohkehaš lea vuoigaduvvon buot daid vuoigatvuođaide ja friddjavuođaide, mat dán\njulggaštusas leat namahuvvon, almmá mange vealahaga, náli, ivnni, sohkabeali, giela,",
            "Image": "5ce1d3552340cc2778de5b12014f0e3c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "oskku, politihkalaš dahje eará miellaguottu, naššuvnnalaš dahje sosiálalaš\nsurggiideami, opmodaga, riegádeami dahje eará dilálašvuođa dáfus.\nOrruneatnama dahje -guovllu politihkalaš, lágaválddálaš dahje internaššuvnnalaš dilli\nmaiddá ii galgga váikkuhit vealahusa, lehkos dat eanan dahje guovlu iešstivrejeaddji\ndahje earáid geahču vuolde dahje muđui mange láhkái earáid hálddus stivrra dáfus.\nArtihkkal 3.\nJuohke olbmos lea vuoigatvuohta eallimii, friddjavuhtii ja persovnnalaš\noadjebasvuhtii.\nArtihkkal 4.\nIi oktage galgga dollojuvvot šlávvan dahje bággu bálvalusas. Šlávvavuohta ja\nšlávvagávppi joraheapmi, vaikko guđege vuogi mielde, galgá leat gildojuvvon.\nArtihkkal 5.\nIi oktage galgga illastusa vuollái dagahuvvot dahje goaves, olmmošmeahttun dahje\nvuolideaddji gieđahallama dahje ráŋggáštusa vuollái.\nArtihkkal 6.\nJuohke olbmos lea juohke sajis vuoigatvuohta dasa, ahte son galgá dovddastuvvot\nolmmošoktagassan lága ovddas.\nArtihkkal 7.\nBuohkat leat lága ovddas dássásaččat ja almmá mangelágán vealahusa haga lea\nbuohkain vuoigatvuohta oažžut seammá láhkasuodjalusa. Buohkain lea dássásaš\nvuoigatvuohta oažžut lága suodjalusa buotlágán vealahusa vuostá, man bokte dát\njulggaštus rihkkojuvvo, ja juohkelágán ávžžullusa vuostá danlágán vealahusa\ndahkamii.\nArtihkkal 8.\nJuohkehaččas lea vuoigatvuohta oažžut ulmmálaš veahki dohkálaš naššuvnnalaš\nduopmostuoluin dakkáraš daguid vuostá mat rihkkot daid vuođđodahkki\nvuoigatvuođaid, mat leat sutnje addon vuođđoásahusa dahje lága bokte.\nArtihkkal 9.\nIi oktage galgga sahte sivas gitta váldojuvvot, giddagassii biddjojuvvot dahje\nriikkabáhtarussii áddjojuvvot.\nArtihkkal 10\nGo geange vuoigatvuođat ja geatnegasvuođat galget mearriduvvot, ja go su vuostá\nnostojuvvon ráŋggáštuslivahis galgá merrejuvvot, de juohke olbmos lea ollislaš\ndássásaš vuoigatvuohta oažžut vánhurskkis ja almmolaš ášševuodjima\nsorjjasmeahttun ja bealátgeahtes duopmostuolo ovddas.\nArtihkkal 11.\nJuohke olbmos guhte ráŋggáštusvuloš daguin sivahuvvo, lea vuoigatvuohta\nlohkkojuvvot vigiheapmin gitta dasságo su sivalašvuohta lea nanuduvvon almmolaš",
            "Image": "a87cab7c92d03eec58eb70bb923c12a0"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "duopmostuolu riektemeanuin, main sus leat leamaš buot dat dáhkádusat mat leat\ndárbbašlaččat iežas bealuštussii.\nIi oktage galgga dubmejuvvot ráŋggáštussii dakkár dagu dahje šláibmahusa ovddas,\nmii dahkuáiggi ii lean ráŋggáštusvuloš naššuvnnalaš lága mielde dahje álbmotrievtti\nmielde. Iige galgga garraset duomu sáhttit cealkit go dan mii lágas leai mearriduvvon\ndalle go ráŋggáštusvuloš dahku dáhpáhuvai.\nArtihkkal 12.\nIi oktage galgga gillát evttolaš seaguheami iežas olitahašeallimii, bearrašii, ruktui\ndahje reivelonohallamii, iige alageavvama gudni dahje máinnolmasvuođa ala.\nJuohkeilaš lea vuoigaduvvon lága suodjalussii dakkár seaguheami dahje alageavvama\nvuostá.\nArtihkkal 13.\nJuohkehaččas lea vuoigatvuohta friddja johtalit ja friddja válljet alccesis orrunsaji\nstáhta rájiid siskkobealde.\nJuohkehaččas lea vuoigatvuohta vuolgit riikkas eret, maiddái iežas riikkas, ja máhccat\nruoktot su iežas riikii.\nArtihkkal 14.\nJuohkehaččas lea vuoigatvuohta vierroriikkain ohcat ja oažžut dorvobáikki\ndoarrádallama sivas.\nDát vuoigatvuohta ii sáhte čurvojuvvot doarjjan go riektedoarrádallama duođalaš\nvuođđun leat eahpepolitihkalaš rihkkosat dahje dagut, mat leat Ovttastuvvon\nNáššuvnnaid ulbmiliid ja vuođđojurdagiid vuostá.\nArtihkkal 15.\nJuohkehaččas lea vuoigatvuohta stáhtaboargárvuhtii.\nIi ovttasge galgga evttolaččat váldojuvvot eret stáhtaboargárvuohta, dahje\nbiehttaluvvot vuoigatvuohta molsut stáhtaboargarvuođa.\nArtihkkal 16.\nDievasahkásaš olmmáiolbmuin ja nissonolbmuin lea vuoigatvuohta náitalit ja\nvuođđudit bearraša almmá mange ráddjehusailaga mii boahtá nális,\nnáššuvnnalašvuođas dahje oskkus. Sis lea gáibádus dássásaš vuoigatvuođaide náitosa\ndáfus, náitosa áiggi ja náitosa háddjehusa maŋŋá.\nNáittosvuhtii mannan galgá dušše dalle dáhpáhuvvat go friddja ja ollislaš mieđáhus\nguktuid saddi beallelačcaid bealis lea duođaštuvvon.\nBearaš lea servodaga lunddolas vuođđooktavuohta ja servodat ja stáhta galgá dan\nsuodjalit.\nArtihkkal 17.\nJuolliieilaččas lea vuoigatvuohta opmodaga eaiggáduššat, okto dahje earrásiiguin\nsearválagaid.",
            "Image": "9041dac1cc1c411feef2372771af5c62"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ii ovttasge galgga su opmodaga evttolaččat eret váldojuvvot.\nArtihkkal 18.\nJuohkehaččas lea vuoigatvuohta jurddašan-, oamedovddu- ja oskufriddjavuhtii. Dát\nvuoigatvuohta sisttisdoallá friddjavuođa religiovnna dahje oskku ovdandoallamii\njuogo okto dahje earrásiiguin searválagaid, almmolaččat dahje oktasaččat,\noallpalleami bokte, meanuid bokte, bálvalusa bokte ja religiovnnalaš vieruid\nbasuhemiin.\nArtihkkal 19.\nJuohkehaččas lea vuoigatvuohta oaivil- ja sátnefriddjavuhtii. Dát vuoigatvuohta\nsisttisdoallá friddjavuođa čuoččuhit oaiviliid almmá earrásiid seaguhushága, ja\nfriddjavuođa ohcat, vuostáváldit ja almmuhit dieđuid ja oainnuid juohkelágán\nalmmuhusgaskomiid čađa, beroškeahttá riikarájiin.\nArtihkkal 20\nJuohkehaččas lea vuoigatvuohta ráfálaš čoahkkimiin ja ovttastumiin friddja\noassádallat.\nIi oktage galgga bággejuvvot searvat makkárge ovttastupmái.\nArtihkkal 21\nJuohkehaččas lea vuoigatvuohta lea osolaš iežas riikka stivrejumis, juogo vuigestaga\ndahje friddja válljejuvvon ovddasteddjiid bokte.\nJuohkehaččas lea dássásaš vuoigatvuohta beassat iežas riikka almmolaš doaimmaide.\nÁlbmoga dáhttu lea almmolaš válddi vuođđu. Dát dáhttu galgá dovdosii boahtit\nmearreáigásaš ja duođalaš válggain main oppalaš ja dássásaš jienastanvuoigatvuohta\nčiegus jienasteapmi dahje eará ovttaárvosaš friddja jienastanvuohki.\nArtihkkal 22\nServodatmiellahttun lea juohkehaččas vuoigatvuohta sosiálalaš oadjebasvuhtii ja\njuohkehaš sáhttá gáibidit ahte dat ekonomalaš, sosiálalaš ja kultuvrralaš buorit, mat\nleat vealtameahttun dárbbašlaččat olbmo árvui ja su persovnnalaš friddja\novdáneapmái, duohtandahkkojuvvojit naššuvnnalaš doaibmabijuid bokte ja\ninternaššuvnnalaš ovttasbarggu bokte vuhtiiválddedettiin juohke sierralaš stáhta\norganisašuvnna ja veahkkeváriid.\nArtihkkal 23\nJuohkehaččas lea dássásaš vuoigatvuohta oažžut barggu, beassat friddja válljet\nalccesis fitnu, oažžut vánhurskkis ja buriid bargoeavttuid ja oažžut suodjalusa\nbargguhisvuođa vuostá.\nAlmmá mange vealahusahaga lea juohkehaččas vuoigatvuohta oažžut seammá bálkká\nseammá barggu ovddas.\nJuohke barggolaččas lea vuoigatvuohta oažžut vánhurskkis ja govttolaš mávssu, mii\ndáhkida sutnje alccesis ja su bearrašii olmmošárvvolaš áigáboađu, ja mii, juos\ndárbbašlažžan čájehuvvo, ollistuvvo eará sosiálalaš suodjalusa bokte.",
            "Image": "bdc87adf7e478e7f2f696b6bff029a9a"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Juohkehaččas lea vuoigatvuohta vuođđudit fágaservviid, ja miellahttun searvat\ndakkáriidda, suodjalan dihte iežas beroštumiid.\nArtihkkal 24\nJuohkehaččas lea vuoigatvuohta vuoigatvuohta vuoiŋŋadussii ja luopmoáigái: dan\nvuoigatvuođa vuollái gullá maiddái bargoáiggi govttolaš ráddjehus ja mearreáigásaš\nbálkkáhuvvon luopmu.\nArtihkkal 25\nJuohkehaččas lea vuoigatvuohta dan muddosaš eallindássái, ahte dat dáhkida su ja su\nbearraša dearvvašvuođa ja buorredili borramuša, biktasiid, ásodaga ja dearvvašfuola\ndáfus, ja maiddái dárbbašlaš sosiálalaš addosiid dáfus ja velá lassin oadjebasvuođa\ndáfus go bargguhisvuohta , buohcuvuođa, bargolámisvuohta, leaskavuohta,\nboarisvuohta dahjege muđui birgenvádjitvuohta deaivida, masa olmmoš ieš ii leat\nsivalaš.\nEtniin ja mánáin lea vuoigatvuohta sierralaš ovddasmorrašii ja veahkkái. Buot\nmánáin, lehkoset sii dal riegádan náittosvuođa siskkobealde dahje olggobealde, galgá\nlea seammá sosiálalaš suodjalus.\nArtihkkal 26.\nJuohkehaččas lea vuoigatvuohta oahpahussii. Oahpahus galgá addojuvvot almmá\nmávssushága, goit álgo- ja vuođđooahpahusa dáfus. Álgooahpahus galgá leat\nbákkolaš. Buohkain galgá leat vejolašvuohta fidnooahpahusa oažžut ja buohkaide\ngalgá leat dássásaš vejolašvuohta váldit alit oahpahusa veajuideaset mielde.\nOahpahus galgá atnit joksanmearrin gárgedit olmmošlaš persovnnalašvuođa ja\nnannudit olmmošvuoigatvuođaid ja vuođđodahkki friddjavuođaid gudnejahttojumi.\nDat galgá ovddidit ipmárdusa, subálašvuođa ja ustitvuođa buot naššuvnnaid, buot\nnállejuhkosiid ja buot religiovnna juhkosiid gaskkas ja dat galgá ovdánahttit\nOvttastuvvon Naššuvnnaid barggu bisuhan dihte ráfi.\nVánhemiin lea vuosttassadjásaš vuoigatvuohta válljet sin mánáideaset várás\noahpahusvuogi.\nArtihkkal 27.\nJuohkehaččas lea vuoigatvuohta friddja oassádallat servodaga kultuvrralaš eallimis,\nnávddašit máhttádiin ja šaddat osolažžan dieđalaš ovdáneapmái ja daid buriide, mat\ndas čuvvot.\nJuohkehačcas lea vuoigatvuohta oažžut daidda vuoiŋŋalaš ja ávnnaslaš beroštumiide\nsuodjalusa, mat čuvvot boađusin vaikko guđelágán dieđalas, girjjálaš dahje máhtolaš\ndahkosis, maid guhtege ieš lea ávdnen.\nArtihkkal 28.\nJuohkehaš sáhttá gáibidit dakkár sosiálalaš ja internašuvnnalaš ortnega mii\nollislaččat sáhttá duohtandahkat daid vuoigatvuođaid ja friddjavuođaid , mat dán\njulggaštusas leat namuhuvvon.\nArtihkkal 29.",
            "Image": "fffccd5a828d1de79616cc2cefab7d95"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Juohkellaččas leat dat geatnegasvuođat servodaga guovdu, mat aittonassii dahket\nvejolažžan persovnnalašvuođa friddja ja dievaslaš ovdáneami.\nGeavahettiin vuoigatvuođaidis ja návddašettiin friddjavuođaidis ii leat oktage\nearálágán ráddjehusa vuloš, go dakkáriid mat lága bokte leat mearriduvvon\naittonassii dáhkidan dihte earrásiid vuoigatvuođaid ja friddjavuođaid dárbbašlaš\ndovdiidusa ja gudnejahttojumi ja deavdin dihte daid gáibádusaid maid morála,\nalmmolaš ortnet ja oppalaš buorredilli demokráhtalaš servodagas rievttuid mielde\novdandivvu.\nDiet vuoigatvuođat ja friddjavuođat eai guđege dáhpáhusas sáhte adnojuvvot vuostá\nOvttastuvvon Náššsuvnnaid ulbmiliid ja vuođđojurdagiid.\nArtihkkal 30.\nIi mihkkige dán julggaštusas sáhte nu dulkojuvvot ahte dat vuoigada ovttage stáhta,\njuhkosa dahje olmmošoktagasa oassádallat dakkár doaimmas, dahje dahkat dakkár\ndagu, mii duššindagašii ovttage dain vuoigatvuođain dahje friddjavuođain mat leat\nnamahuvvon Julggaštusas.",
            "Image": "6f97da18f3cae57376951e524505d095"
        }
    }
}
