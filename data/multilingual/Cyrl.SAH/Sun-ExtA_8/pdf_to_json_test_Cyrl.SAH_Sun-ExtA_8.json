{
    "MetaData": {
        "Author": null,
        "Creation_Date": 1581470571,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "120461e0451c882fcc9b146479c3ad3a",
            "Index": 0,
            "Label": "1",
            "Size": [
                595.0,
                842.0
            ],
            "Text": "Киһи быраабын уопсай Декларацията\nГенеральнай Ассамблея 217 А (III) нүөмэрдээх резолюциятынан 1948 сыл олунньу 10 күнүгэр ылылынна.\nПреамбула\nКиһи аймах бэйэ суолтатын өйдөбулэ, тэҥ уонна быстыспат бырааба аан дойдуга көҥүл уонна\nкырдьык биир төрүтэ буоларын болҕомтоҕо ылан туран,\nкиһи быраабын ахсарбат буолуу уонна сэнээһин түмүгэр дьон аймах суобаһын абардар варвардыы\nбыһыылар тахсыбаттарынан, тыл уонна санаа көҥүлүгэр, кыһалҕата, куттала суох олоххо дьон\nдьулуһарын болҕомтоҕо ылан туран,\nкиһи бырааба сокуон былааһынан харыстаныахтааҕын, киһи батталлаах былааһы утары өрө турууну\nбүтэһик ньыма курдук туһамматын туһугар,\nноруоттар икки ардыларыгар доҕордоһууну күүһүрдэр туһугар,\nХолбоһуктаах Нациялар норуоттара Устааптарыгар киһи сүрүн быраабыгар, киһи личность\nбыһыытынан бэйэ суолтатыгар, эр киһи уонна дьахтар тэҥ буолууларыгар итэҕэйэллэрин\nбигэргэппитэрин, ол кэннэ социальнай прогресс өссө көҥүл олох усулуобуйалара тупсарын\nтуһугар улэлэһэргэ быһаарыммыттарын болҕомтоҕо ылан туран, чилиэн быһыытанан киирбит\nсудаарыстыбалар Холбоуктаах нациялар организацияларын кытары киһи быраабын уонна көҥүлүн\nтутуһуу туһугар ыкса улэлэһиэх буолан бигэ тыл биэрбиттэрин болҕомтоҕо ылан туран,\nыйыллыбыт быраап уонна көҥүл диэн эйдэбуллэри дириҥник өйдөөһүн бу бэриллибит бигэ тыллары\nолоххо киллэриигэ улахан суолталааҕын болҕомтоҕо ылан туран. Генеральнай Ассамблея,\nКиһи быраабын уопсай Декларациятын аан дойду норуоттара уонна судаарыстыбалара толоруох\nтустаах сыалларынан-соруктарынан биллэрэр, хас биирдии киһи уонна общество хас биирдии\nоргана бу Декларацияны сырдатыы үөрэтии көмөтүнэн быраабы уонна көҥүлү убаастыылларын\nситиһиэхтээх, национальнай уонна норуоттар икки ардыларынааҕы тэрээһиннэр көмөлөрүнэн\nХолбоһук иһигэр киирбит судаарыстыбалар истэригэр, маны таһынан, судаарыстыба сууттуур\nбырааптарын тарҕанар уобаластарыгар (юрисдикция) олорор норуоттарга киэҥник уонна\nкөдьүүстээхтик тарҕанарын.\n1 ыстатыйа\nДьон барыта бэйэ суолтатыгар уонна быраабыгар тэҥ буолан төрүүллэр. Кинилэр бары өркөн өйдөөх,\nсуобастаах буолан төрүүллэр, уонна бэйэ бэйэлэригэр тылга кииринигэс быһыылара доҕордоһуу\nтыыннаах буолуохтаах.\n2 ыстатыйа\nХас биирдии киһи, расатыттан, тириитин өҥуттэн, эр киһититтэн-дьахтарыттан, саҥарар тылыттан,\nомугуттан, религиятыттан, политическай да ханнык да санаатыттан, национальнай эбэтэр\nсоциальнай төрүтүттэн, баайыттан- дьадаҥытыттан тутулуга суох бу Декларация биллэрэрин\nкурдук бырааптаах уонна көҥүллээх.\nМаны таһынан дьону ханнык да дойдуга, ханнык да политическай, правовой эбэтэр норуоттар\nикки ардыларынааҕы статуһуттан сиэттэрэн араарыллыы суох буолуохтаах, бу дойду\nтерриторията төһө да тутулуга суох, эппиэккэ сылдьааччы, бэйэтэ саламмат биитэр суверенитет\nөттунэн хааччахтаах буолбутун да иһин.\n3 ыстатыйа\nХас биирдии киһи үчүгэй олоҕу олорор, көҥүллээх уонна тус тыыттыллыбат буолар бырааптаах.\n4 ыстатыйа\nКим даҕаны кулуттуур, бэйэтин бас билиммэт буолар турукка сылдьыа суохтаах: дьону кулут\nоҥостуу уонна дьону атыылааһын ханнык да көрүҥнэрэ бобуллар.\n5 ыстатыйа\nКим даҕаны киһи быһыытыттан тахсыбыт, киһи быһыытынан түһэрэр уонна бэйэ суолтатын суох\nоҥорор сордооһуҥҥа, накаастабылга, куһаҕан сыһыаҥҥа түбэһиэ суохтаах.\n6 ыстатыйа\nХас биирдии киһи, ханна да сырыттар, бэйэтин правосубъектнай быһыытынан ааҕынар бырааптаах.\n7 ыстатыйа\nДьон барыта сокуон иннигэр тэҥ бырааптаахтар уонна сокуон тэҥ көмүскэбилинэн туһанар\nбырааптаахтар. Дьон барыта дьиҥнээх Декларацияны кэһэр араас дискриминацияттан көмүскэтэр\nуонна маннык сарбыйааһыҥҥа киксэрииттэн көмускэтэр бырааптаахтар.\n8 ыстатыйа\nХас биирдии киһи конституциянан, сокуонунан көрүллүбүт бэйэтин тус бырааптара кэһиллибит\nтүгэнигэр, национальнай сууттар көмөлөрүнэн ол бырааптарын түргэнник уонна толору төннөрөр\nбырааптаах.\n9 ыстатыйа\nХаннык да киһини бэйэ талбытынан буруйа суох хаайыллыбат, көҥүлүн сарбыйыллыбат, үүрүллүбэт.\n10 ыстатыйа\nХас биирдии киһи, холуобунай буруйу оҥорбут диэн дьүүллэнэр буоллаҕына бэйэтин быраабын\nуонна эбээһинэһин быһаарынаары, маны таһынан киниэхэ тиксэриллибит холуобунай буруй төһө\nолохтооҕун быһаарар инниттэн, тэҥ бырааптааҕынан туһанан, кини дьыалатын тутулуга суох,\nкырдьык бары ирдэбиллэрин тутуһар суукка, аһаҕастык көрүллэрин ситиһэр бырааптаах.\n11 ыстатыйа\nХас биирдии буруйу оҥорууга уорбаланааччы киһи, көмүскэнэргэ кыах барыта бэриллэн туран\nыытыллар суут кини буруйдааҕын дакаастыар дылы, буруйа суоҕунан ааҕынар бырааптаах.\nКим даҕаны ханнык эбит дьайыыны оҥоруу, эбэтэр тугу да гынымыы иһин буруйга, буруйу оҥоруу\nкэмигэр национальнай сокуон биитэр аан дойдутааҕы быраап быһыытынан буруйу оҥорууннан\nааҕыллыбат буоллахтарына, буруйдаммат. Накаастабыл буруй оҥоһуллар кэмигэр туттулла\nсылдьыбыт накаастабылтан ыарахан буолуо суохтаах.\n12 ыстатыйа\nКим даҕаны ханнык да киһи тус олоҕор, дьиэ кэргэнигэр, кини олорор дьиэтин тыытыллыбат\nбуолуутугар, кини суруйсуутун кистэлэҥэр буккуһуо, орооһуо суохтаах. Кини чиэһигэр, аатыгар-\nсуолугар апчарыйыа суохтаах. Хас биирдии киһи итинник киһи олоҕор орооһортон сокуонунан"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "2e8cc9a63dc8e3457afd12a82b523869",
            "Index": 1,
            "Label": "2",
            "Size": [
                595.0,
                842.0
            ],
            "Text": "көмускэтэр бырааптаах.\n13 ыстатыйа\nХас биирдии киһи хайа баҕарар судаарыстыба чэрчитигэр көҥүл айанныыр, ханнык баҕарар\nсудаарыстыбаҕа олорор сирин бэйэтэ талынар бырааптаах.\nХас биирдии киһи хайа баҕарар судаарыстыбаттан, ол иһигэр бэйэтин төрөөбут дойдутуттан, көһөн\nбарар уонна төннөн кэлэр бырааптаах.\n14 ыстатыйа\nХас биирдии киһи сойуолааһынтан куотунан атын дойдуларга хорҕойор сир көрдүүр уонна онно\nхорҕойор бырааптаах.\nБу быраап, Холбоһуктаах нациялар организацияларын сыалларын уонна ылыммыт санааларын\nутарар дьин чахчы политикаҕа сыһыана суох буруйу оҥоруу түбэлтэтигэр туһаныллыбат.\n15 ыстатыйа\nХас биирдии киһи гражданство ылар бырааптаах.\nКим даҕаны бэйэ көҥүлүнэн гражданствотыттан матыа суохтаах, эбэтэр бэйэтин гражданствотын\nуларытар быраабыттан матыа суохтаах.\n16 ыстатыйа\nСокуоннай саастарын сиппит эр дьон уонна дьахталлар, расаларыттан, омуктарыттан,\nитэҕэллэриттэн тутулуга суох эрдии -ойохтуу буолан ыал буолар бырааптаахтар. Эрдии -\nойохтуу буолалларыгар, эр-ойох буолан олорор кэмнэригэр уонна арахсар кэмнэригэр\nкэргэнниилэр тэн бырааптаахтар.\nЭрдии-ойохтуу буолуу дьайыыта икки өттуттэн күһэйиитэ суох сөбүлэҥ эрэ баар буоллаҕына\nбуолар.\nЫал диэн общество төрүт уонна сүрүн ячейката буолар, государство уонна общество\nхарыстабылынан туһанар бырааптаах.\n17 ыстатыйа\nХас биирдии киһи баайын дуолун тус бэйэтэ бас билиэн эбэтэр атын дьону кытары тэҥҥэ бас\nбилиэхтэрин сөп.\nКим даҕаны бэйэтин баайыттан олоҕо суохтук матыа суохтаах.\n18 ыстатыйа\nХас биирдии киһи толкуйдуур, суобастанар, итэҕэллэнэр бырааптаах: бу быраап иһинэн киһи хаһан\nбаҕарар бэйэтин итэҕэлин, санааларын уларытар манны таһынан бэйэтин итэҕэлин соҕотохтуу\nэбэтэр элбэх буолан сылдьан аһаҕастык, биитэр биирдиилээн үөрэтии, таҥара сулууспатын,\nрелигиознай уонна ритуальнай сиэри-туому тутуһуу нөҥүө тарҕатыан сөп.\n19 ыстатыйа\nХас биирдии киһи бэйэтэ итэҕэбил санаалаах буолар, уонна ол итэҕэбил санаатын этэр\nбырааптаах: бу быраап иһинэн киһи бэйэтин итэҕэбил санаатын мэһэйэ суохтук тутуһар уонна\nгосударство границатыттан тутулуга суох ханнык баҕарар ньыманнан информацияны көрдуур,\nылар уонна тарҕатар бырааптаах.\n20 ыстатыйа\nХас биирдии киһи эйэлээх мунньахтарга уонна холбоһуктарга киирэр бырааптаах.\nКими даҕаны күүс өттүнэн ханнык да ассоциацияҕа киллэриллибэт.\n21 ыстатыйа\nХас биирдии киһи бэйэтин дойдутун салайыытыгар быһаччы, эбэтэр көҥүллүк талыллыбыт дьон нөҥүө\nкыттыыны ылыан сөп.\nХас биирдии киһи бэйэтин дойдутугар государственнай сулууспаҕа киирэр бырааптаах.\nПравительство былааһа норуот көрдөбүлүгэр олоҕуруохтаах; ол көрдөбул кэмтэн -кэмигэр\nыытыллар, барыларыгар тэҥ уонна уопсай кистэлэҥ куоластааһын, эбэтэр онно тэҥ суолталаах,\nкуоластааһын көҥүлүн хааччыйар көрүҥ көмөтүнэн чиэһинэй быыбардарга көрдөрүүнү булуохтаах.\n22 ыстатыйа\nХас биирдии киһи, общество чилиэнин быһыытынан социальнай харалтаны ылар бырааптаах. Хас\nбиирдии киһи, общество чилиэнин быһыытынан, кини бэйэ суолтатын сөпкө тутууга, кини тус\nбэйэтэ норуот күүһүнэн, норуоттар икки ардыларыгар баар сибээстэрин туһананан,\nэкономическай, социальнай, культурнай уобаластарга сайдар бырааптаах.\n23 ыстатыйа\nХас биирдии киһи үлэлиир, көҥүллүк үлэни талар, үлэлииргэ үчүгэй усулуобуйалаах, уонна үлэтэ\nсуох хаалартан харыстанар бырааптаах.\nХас биирдии киһи, бырааба сарбыллыыта суох төһөну улэлээбитинэн хамнас ылыахтаахтэҥ.\nХас биирдии үлэлиир киһи улэтигэр сөп тубэһиннэрэн эппиэттэһэр хамнастаныахтаах, хамнаһа\nкиниэхэ бэйэтин тус наадатыгар уонна кини дьиэ кэргэнигэр тиийиэхтээх, тиийбэт буоллаҕына\nатын социальнай көмөнөн толоруллуохтаах.\nХас биирдии киһи бэйэтин интэриэстэрин көмүскүүр профессиональнай түмсүүлэри (союз) тэрийэр,\nбэйэтин интэриэстэрин көмускээри, профессиональнай түмсүү чилиэнэ буолар бырааптаах.\n24 ыстатыйа\nХас биирдии киһи сынньанар, иллэҥ кэмин атаарар, үлэтин күнэ сөп уһуннаах буолуохтаах,\nкэмиттэн кэмигэр төлөнөр уоппуска ылар бырааптаах.\n25 ыстатыйа\nХас биирдии киһи бэйэтэ уонна кини дьиэ кэргэнэ доруобай уонна чөл буолалларын туһугар,\nаһыыр астаах, таҥнар таҥастаах, олорор дьиэлээх, кэмигэр оҥоһуллар медицинскэй уонна\nсоциальнай өҥөҕө, маны таһынан, кини улэтэ суох, эбэтэр босхоҥ (инвалид), огдообо буолар уонна\nкырдьар түгэннэригэр уонна киниттэн тутулуга суох түгэннэртэн сылтаан тугун барытын\nсүтэрэр түбэлтэтигэр, араас өҥө уонна көмө көрдүүр бырааптаах.\nИйэ буолуу уонна саҥа төрөөһүн уһулуччу сыһыаны уонна көмөнү эрэйэллэр. Дьиэ кэргэҥҥэ төрөөбүт"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "8eddfb268d8a8617f5e8dd4732c59c28",
            "Index": 2,
            "Label": "3",
            "Size": [
                595.0,
                842.0
            ],
            "Text": "уонна булумньу оҕолор биир тэҥ социальнай харалтанан туһанар бырааптаахтар.\n26 ыстатыйа\nХас биирдии киһи үөрэнэр бырааптаах. Маҥнайгы уонна орто сүһүөх үөрэхтээһин төлөбүрэ суох\nбуолуохтаах. Маҥнайгы үөрэхтээһин булгуччулаах буолуохтаах. Баҕалаах киһи барыта\nтехническай уонна анал үөрэххэ үөрэниэхтэрин сөп, үрдүк үөрэх кыһатыгар баҕалаах киһи барыта\nкыаҕыттан көрөн үөрэниэхтээх.\nҮөрэхтээһин киһини личность быһыытынан сайыннарарга, киһи быраабын уонна көҥүлүн убаастыыры\nэлбэтэргэ хайысхалаах буолуохтаах. Үөрэхтээһин норуоттар, расалар уонна религиознай\nхолбоһуктар икки ардыларыгар өйдөһүүнү, тулуйумтуо буолууну, доҕордоһууну үксэтиэхтээх.\nХолбоһуктаах Нациялар организацияларын эйэни үксэтэр үлэлэригэр көмөлөһүөхтээх.\nТөрөппүттэр кыра саастаах оҕолоругар маҥнайгы үөрэх кыһатын талар бырааптаахтар.\n27 ыстатыйа\nХас биирдии киһи общество культурнай олоҕор көҥүллүк кыттар, искусствоттан дуоһуйар, научнай\nсайдыыга кыттар уонна ол сайдыыннан туһанар бырааптаах.\nХас биирдии киһи бэйэтэ айбыт научнай, литературнай эбэтэр художественнай айымньыларын\nсиэр майгы уонна үп-харчы өттүнэн көмүскэтэр бырааптаах.\n28 ыстатыйа\nБу дьиҥнээх Декларацияҕа этиллибитин курдук, хас биирдии киһи бэйэтин бырааба уонна көҥүлэ\nбүттүүн олоххо киллэрэр социальнай бэрээдэктээх дойдуга олорор бырааптаах.\n29 ыстатыйа\nХас биирдии киһи общество ортотугар көҥүл уонна бүттүүн сайдар кыахтаах буоларын быһыытынан,\nобщество иннигэр тус эбээһинэстээх.\nХас биирдии киһи бэйэтин быраабын уонна көҥүлүн олохтооһунугар көрсөр хааччахтааһыннара,\nсокуон атын дьон быраабын уонна көҥүлүн, сигили (мораль) ирдэбиллэрин толорор инниттэн,\nуонна норуокка табыгастаах тутулу тутар туһуттан олохтообут бобуулартан атын буолуо\nсуохтаах.\nБу бырааптары уонна көҥүллэри олоххо киллэрии ханнык да тубэлтэҕэ Холбоһуктаах нациялар\nорганизацияларын сыалларыгар уонна ылыммыт санааларыгар утары утарсыа суохтаах.\n30 ыстатыйа\nДьиҥнээх Декларация ис хоһооно ханнык эмэ дойдуга, дьон түмсүүтүгэр эбэтэр кэккэ дьоннорго\nбу декларацияҕа суруллубут быраабы уонна көҥүлү суох оҥорорго көҥүлү биэрии курдук тойоннонуо\nсуохтаах."
        }
    }
}
