{
    "MetaData": {
        "Author": null,
        "Creation_Date": 1581470604,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fc490673a4ea26a50a4fa84cd9105048",
            "Index": 0,
            "Label": "1",
            "Size": [
                595.0,
                842.0
            ],
            "Text": "Киһи быраабын уопсай Декларацията\nГенеральнай Ассамблея 217 А (III) нүөмэрдээх\nрезолюциятынан 1948 сыл олунньу 10 күнүгэр\nылылынна.\nПреамбула\nКиһи аймах бэйэ суолтатын өйдөбулэ, тэҥ уонна\nбыстыспат бырааба аан дойдуга көҥүл уонна\nкырдьык биир төрүтэ буоларын болҕомтоҕо ылан\nтуран,\nкиһи быраабын ахсарбат буолуу уонна сэнээһин\nтүмүгэр дьон аймах суобаһын абардар варвардыы\nбыһыылар тахсыбаттарынан, тыл уонна санаа\nкөҥүлүгэр, кыһалҕата, куттала суох олоххо дьон\nдьулуһарын болҕомтоҕо ылан туран,\nкиһи бырааба сокуон былааһынан\nхарыстаныахтааҕын, киһи батталлаах былааһы\nутары өрө турууну бүтэһик ньыма курдук туһамматын\nтуһугар,\nноруоттар икки ардыларыгар доҕордоһууну\nкүүһүрдэр туһугар,\nХолбоһуктаах Нациялар норуоттара\nУстааптарыгар киһи сүрүн быраабыгар, киһи\nличность быһыытынан бэйэ суолтатыгар, эр киһи\nуонна дьахтар тэҥ буолууларыгар итэҕэйэллэрин\nбигэргэппитэрин, ол кэннэ социальнай прогресс\nөссө көҥүл олох усулуобуйалара тупсарын туһугар\nулэлэһэргэ быһаарыммыттарын болҕомтоҕо ылан\nтуран, чилиэн быһыытанан киирбит\nсудаарыстыбалар Холбоуктаах нациялар\nорганизацияларын кытары киһи быраабын уонна\nкөҥүлүн тутуһуу туһугар ыкса улэлэһиэх буолан бигэ\nтыл биэрбиттэрин болҕомтоҕо ылан туран,\nыйыллыбыт быраап уонна көҥүл диэн эйдэбуллэри\nдириҥник өйдөөһүн бу бэриллибит бигэ тыллары\nолоххо киллэриигэ улахан суолталааҕын\nболҕомтоҕо ылан туран. Генеральнай Ассамблея,\nКиһи быраабын уопсай Декларациятын аан дойду\nноруоттара уонна судаарыстыбалара толоруох\nтустаах сыалларынан-соруктарынан биллэрэр, хас\nбиирдии киһи уонна общество хас биирдии органа\nбу Декларацияны сырдатыы үөрэтии көмөтүнэн\nбыраабы уонна көҥүлү убаастыылларын\nситиһиэхтээх, национальнай уонна норуоттар\nикки ардыларынааҕы тэрээһиннэр көмөлөрүнэн\nХолбоһук иһигэр киирбит судаарыстыбалар"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "b197980f8b522e5e3cb51545861cf668",
            "Index": 1,
            "Label": "2",
            "Size": [
                595.0,
                842.0
            ],
            "Text": "истэригэр, маны таһынан, судаарыстыба сууттуур\nбырааптарын тарҕанар уобаластарыгар\n(юрисдикция) олорор норуоттарга киэҥник уонна\nкөдьүүстээхтик тарҕанарын.\n1 ыстатыйа\nДьон барыта бэйэ суолтатыгар уонна быраабыгар\nтэҥ буолан төрүүллэр. Кинилэр бары өркөн өйдөөх,\nсуобастаах буолан төрүүллэр, уонна бэйэ\nбэйэлэригэр тылга кииринигэс быһыылара\nдоҕордоһуу тыыннаах буолуохтаах.\n2 ыстатыйа\nХас биирдии киһи, расатыттан, тириитин өҥуттэн,\nэр киһититтэн-дьахтарыттан, саҥарар тылыттан,\nомугуттан, религиятыттан, политическай да\nханнык да санаатыттан, национальнай эбэтэр\nсоциальнай төрүтүттэн, баайыттан- дьадаҥытыттан\nтутулуга суох бу Декларация биллэрэрин курдук\nбырааптаах уонна көҥүллээх.\nМаны таһынан дьону ханнык да дойдуга, ханнык да\nполитическай, правовой эбэтэр норуоттар икки\nардыларынааҕы статуһуттан сиэттэрэн араарыллыы\nсуох буолуохтаах, бу дойду территорията төһө да\nтутулуга суох, эппиэккэ сылдьааччы, бэйэтэ\nсаламмат биитэр суверенитет өттунэн\nхааччахтаах буолбутун да иһин.\n3 ыстатыйа\nХас биирдии киһи үчүгэй олоҕу олорор, көҥүллээх\nуонна тус тыыттыллыбат буолар бырааптаах.\n4 ыстатыйа\nКим даҕаны кулуттуур, бэйэтин бас билиммэт\nбуолар турукка сылдьыа суохтаах: дьону кулут\nоҥостуу уонна дьону атыылааһын ханнык да\nкөрүҥнэрэ бобуллар.\n5 ыстатыйа\nКим даҕаны киһи быһыытыттан тахсыбыт, киһи\nбыһыытынан түһэрэр уонна бэйэ суолтатын суох\nоҥорор сордооһуҥҥа, накаастабылга, куһаҕан\nсыһыаҥҥа түбэһиэ суохтаах.\n6 ыстатыйа\nХас биирдии киһи, ханна да сырыттар, бэйэтин\nправосубъектнай быһыытынан ааҕынар бырааптаах.\n7 ыстатыйа"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d6cd68817341896d83fed005a3dfb061",
            "Index": 2,
            "Label": "3",
            "Size": [
                595.0,
                842.0
            ],
            "Text": "Дьон барыта сокуон иннигэр тэҥ бырааптаахтар\nуонна сокуон тэҥ көмүскэбилинэн туһанар\nбырааптаахтар. Дьон барыта дьиҥнээх\nДекларацияны кэһэр араас дискриминацияттан\nкөмүскэтэр уонна маннык сарбыйааһыҥҥа\nкиксэрииттэн көмускэтэр бырааптаахтар.\n8 ыстатыйа\nХас биирдии киһи конституциянан, сокуонунан\nкөрүллүбүт бэйэтин тус бырааптара кэһиллибит\nтүгэнигэр, национальнай сууттар көмөлөрүнэн ол\nбырааптарын түргэнник уонна толору төннөрөр\nбырааптаах.\n9 ыстатыйа\nХаннык да киһини бэйэ талбытынан буруйа суох\nхаайыллыбат, көҥүлүн сарбыйыллыбат, үүрүллүбэт.\n10 ыстатыйа\nХас биирдии киһи, холуобунай буруйу оҥорбут диэн\nдьүүллэнэр буоллаҕына бэйэтин быраабын уонна\nэбээһинэһин быһаарынаары, маны таһынан киниэхэ\nтиксэриллибит холуобунай буруй төһө олохтооҕун\nбыһаарар инниттэн, тэҥ бырааптааҕынан туһанан,\nкини дьыалатын тутулуга суох, кырдьык бары\nирдэбиллэрин тутуһар суукка, аһаҕастык\nкөрүллэрин ситиһэр бырааптаах.\n11 ыстатыйа\nХас биирдии буруйу оҥорууга уорбаланааччы киһи,\nкөмүскэнэргэ кыах барыта бэриллэн туран\nыытыллар суут кини буруйдааҕын дакаастыар дылы,\nбуруйа суоҕунан ааҕынар бырааптаах.\nКим даҕаны ханнык эбит дьайыыны оҥоруу, эбэтэр\nтугу да гынымыы иһин буруйга, буруйу оҥоруу\nкэмигэр национальнай сокуон биитэр аан\nдойдутааҕы быраап быһыытынан буруйу оҥорууннан\nааҕыллыбат буоллахтарына, буруйдаммат.\nНакаастабыл буруй оҥоһуллар кэмигэр туттулла\nсылдьыбыт накаастабылтан ыарахан буолуо\nсуохтаах.\n12 ыстатыйа\nКим даҕаны ханнык да киһи тус олоҕор, дьиэ\nкэргэнигэр, кини олорор дьиэтин тыытыллыбат\nбуолуутугар, кини суруйсуутун кистэлэҥэр\nбуккуһуо, орооһуо суохтаах. Кини чиэһигэр,\nаатыгар-суолугар апчарыйыа суохтаах. Хас\nбиирдии киһи итинник киһи олоҕор орооһортон\nсокуонунан көмускэтэр бырааптаах."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "1684d82eeda09cddd03d528b485654d6",
            "Index": 3,
            "Label": "4",
            "Size": [
                595.0,
                842.0
            ],
            "Text": "13 ыстатыйа\nХас биирдии киһи хайа баҕарар судаарыстыба\nчэрчитигэр көҥүл айанныыр, ханнык баҕарар\nсудаарыстыбаҕа олорор сирин бэйэтэ талынар\nбырааптаах.\nХас биирдии киһи хайа баҕарар судаарыстыбаттан,\nол иһигэр бэйэтин төрөөбут дойдутуттан, көһөн\nбарар уонна төннөн кэлэр бырааптаах.\n14 ыстатыйа\nХас биирдии киһи сойуолааһынтан куотунан атын\nдойдуларга хорҕойор сир көрдүүр уонна онно\nхорҕойор бырааптаах.\nБу быраап, Холбоһуктаах нациялар\nорганизацияларын сыалларын уонна ылыммыт\nсанааларын утарар дьин чахчы политикаҕа сыһыана\nсуох буруйу оҥоруу түбэлтэтигэр туһаныллыбат.\n15 ыстатыйа\nХас биирдии киһи гражданство ылар бырааптаах.\nКим даҕаны бэйэ көҥүлүнэн гражданствотыттан\nматыа суохтаах, эбэтэр бэйэтин гражданствотын\nуларытар быраабыттан матыа суохтаах.\n16 ыстатыйа\nСокуоннай саастарын сиппит эр дьон уонна\nдьахталлар, расаларыттан, омуктарыттан,\nитэҕэллэриттэн тутулуга суох эрдии -ойохтуу\nбуолан ыал буолар бырааптаахтар. Эрдии -\nойохтуу буолалларыгар, эр-ойох буолан олорор\nкэмнэригэр уонна арахсар кэмнэригэр\nкэргэнниилэр тэн бырааптаахтар.\nЭрдии-ойохтуу буолуу дьайыыта икки өттуттэн\nкүһэйиитэ суох сөбүлэҥ эрэ баар буоллаҕына буолар.\nЫал диэн общество төрүт уонна сүрүн ячейката\nбуолар, государство уонна общество\nхарыстабылынан туһанар бырааптаах.\n17 ыстатыйа\nХас биирдии киһи баайын дуолун тус бэйэтэ бас\nбилиэн эбэтэр атын дьону кытары тэҥҥэ бас\nбилиэхтэрин сөп.\nКим даҕаны бэйэтин баайыттан олоҕо суохтук\nматыа суохтаах."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "06e84a6635e0b1ccc953e36c11c96525",
            "Index": 4,
            "Label": "5",
            "Size": [
                595.0,
                842.0
            ],
            "Text": "18 ыстатыйа\nХас биирдии киһи толкуйдуур, суобастанар,\nитэҕэллэнэр бырааптаах: бу быраап иһинэн киһи\nхаһан баҕарар бэйэтин итэҕэлин, санааларын\nуларытар манны таһынан бэйэтин итэҕэлин\nсоҕотохтуу эбэтэр элбэх буолан сылдьан\nаһаҕастык, биитэр биирдиилээн үөрэтии, таҥара\nсулууспатын, религиознай уонна ритуальнай\nсиэри-туому тутуһуу нөҥүө тарҕатыан сөп.\n19 ыстатыйа\nХас биирдии киһи бэйэтэ итэҕэбил санаалаах\nбуолар, уонна ол итэҕэбил санаатын этэр\nбырааптаах: бу быраап иһинэн киһи бэйэтин\nитэҕэбил санаатын мэһэйэ суохтук тутуһар уонна\nгосударство границатыттан тутулуга суох\nханнык баҕарар ньыманнан информацияны көрдуур,\nылар уонна тарҕатар бырааптаах.\n20 ыстатыйа\nХас биирдии киһи эйэлээх мунньахтарга уонна\nхолбоһуктарга киирэр бырааптаах.\nКими даҕаны күүс өттүнэн ханнык да ассоциацияҕа\nкиллэриллибэт.\n21 ыстатыйа\nХас биирдии киһи бэйэтин дойдутун салайыытыгар\nбыһаччы, эбэтэр көҥүллүк талыллыбыт дьон нөҥүө\nкыттыыны ылыан сөп.\nХас биирдии киһи бэйэтин дойдутугар\nгосударственнай сулууспаҕа киирэр бырааптаах.\nПравительство былааһа норуот көрдөбүлүгэр\nолоҕуруохтаах; ол көрдөбул кэмтэн -кэмигэр\nыытыллар, барыларыгар тэҥ уонна уопсай кистэлэҥ\nкуоластааһын, эбэтэр онно тэҥ суолталаах,\nкуоластааһын көҥүлүн хааччыйар көрүҥ көмөтүнэн\nчиэһинэй быыбардарга көрдөрүүнү булуохтаах.\n22 ыстатыйа\nХас биирдии киһи, общество чилиэнин быһыытынан\nсоциальнай харалтаны ылар бырааптаах. Хас\nбиирдии киһи, общество чилиэнин быһыытынан, кини\nбэйэ суолтатын сөпкө тутууга, кини тус бэйэтэ\nноруот күүһүнэн, норуоттар икки ардыларыгар баар\nсибээстэрин туһананан, экономическай,\nсоциальнай, культурнай уобаластарга сайдар\nбырааптаах."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "e1f3cd67442bd9278171f633cd597e6e",
            "Index": 5,
            "Label": "6",
            "Size": [
                595.0,
                842.0
            ],
            "Text": "23 ыстатыйа\nХас биирдии киһи үлэлиир, көҥүллүк үлэни талар,\nүлэлииргэ үчүгэй усулуобуйалаах, уонна үлэтэ\nсуох хаалартан харыстанар бырааптаах.\nХас биирдии киһи, бырааба сарбыллыыта суох төһөну\nулэлээбитинэн хамнас ылыахтаахтэҥ.\nХас биирдии үлэлиир киһи улэтигэр сөп\nтубэһиннэрэн эппиэттэһэр хамнастаныахтаах,\nхамнаһа киниэхэ бэйэтин тус наадатыгар уонна\nкини дьиэ кэргэнигэр тиийиэхтээх, тиийбэт\nбуоллаҕына атын социальнай көмөнөн\nтолоруллуохтаах.\nХас биирдии киһи бэйэтин интэриэстэрин көмүскүүр\nпрофессиональнай түмсүүлэри (союз) тэрийэр,\nбэйэтин интэриэстэрин көмускээри,\nпрофессиональнай түмсүү чилиэнэ буолар\nбырааптаах.\n24 ыстатыйа\nХас биирдии киһи сынньанар, иллэҥ кэмин атаарар,\nүлэтин күнэ сөп уһуннаах буолуохтаах, кэмиттэн\nкэмигэр төлөнөр уоппуска ылар бырааптаах.\n25 ыстатыйа\nХас биирдии киһи бэйэтэ уонна кини дьиэ кэргэнэ\nдоруобай уонна чөл буолалларын туһугар, аһыыр\nастаах, таҥнар таҥастаах, олорор дьиэлээх,\nкэмигэр оҥоһуллар медицинскэй уонна социальнай\nөҥөҕө, маны таһынан, кини улэтэ суох, эбэтэр босхоҥ\n(инвалид), огдообо буолар уонна кырдьар\nтүгэннэригэр уонна киниттэн тутулуга суох\nтүгэннэртэн сылтаан тугун барытын сүтэрэр\nтүбэлтэтигэр, араас өҥө уонна көмө көрдүүр\nбырааптаах.\nИйэ буолуу уонна саҥа төрөөһүн уһулуччу сыһыаны\nуонна көмөнү эрэйэллэр. Дьиэ кэргэҥҥэ төрөөбүт\nуонна булумньу оҕолор биир тэҥ социальнай\nхаралтанан туһанар бырааптаахтар.\n26 ыстатыйа\nХас биирдии киһи үөрэнэр бырааптаах. Маҥнайгы\nуонна орто сүһүөх үөрэхтээһин төлөбүрэ суох\nбуолуохтаах. Маҥнайгы үөрэхтээһин булгуччулаах\nбуолуохтаах. Баҕалаах киһи барыта техническай\nуонна анал үөрэххэ үөрэниэхтэрин сөп, үрдүк үөрэх\nкыһатыгар баҕалаах киһи барыта кыаҕыттан көрөн\nүөрэниэхтээх."
        },
        "6": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "aa03d1c842803481b24e7bd36d7645d1",
            "Index": 6,
            "Label": "7",
            "Size": [
                595.0,
                842.0
            ],
            "Text": "Үөрэхтээһин киһини личность быһыытынан\nсайыннарарга, киһи быраабын уонна көҥүлүн\nубаастыыры элбэтэргэ хайысхалаах буолуохтаах.\nҮөрэхтээһин норуоттар, расалар уонна\nрелигиознай холбоһуктар икки ардыларыгар\nөйдөһүүнү, тулуйумтуо буолууну, доҕордоһууну\nүксэтиэхтээх. Холбоһуктаах Нациялар\nорганизацияларын эйэни үксэтэр үлэлэригэр\nкөмөлөһүөхтээх.\nТөрөппүттэр кыра саастаах оҕолоругар маҥнайгы\nүөрэх кыһатын талар бырааптаахтар.\n27 ыстатыйа\nХас биирдии киһи общество культурнай олоҕор\nкөҥүллүк кыттар, искусствоттан дуоһуйар, научнай\nсайдыыга кыттар уонна ол сайдыыннан туһанар\nбырааптаах.\nХас биирдии киһи бэйэтэ айбыт научнай,\nлитературнай эбэтэр художественнай\nайымньыларын сиэр майгы уонна үп-харчы өттүнэн\nкөмүскэтэр бырааптаах.\n28 ыстатыйа\nБу дьиҥнээх Декларацияҕа этиллибитин курдук,\nхас биирдии киһи бэйэтин бырааба уонна көҥүлэ\nбүттүүн олоххо киллэрэр социальнай бэрээдэктээх\nдойдуга олорор бырааптаах.\n29 ыстатыйа\nХас биирдии киһи общество ортотугар көҥүл уонна\nбүттүүн сайдар кыахтаах буоларын быһыытынан,\nобщество иннигэр тус эбээһинэстээх.\nХас биирдии киһи бэйэтин быраабын уонна көҥүлүн\nолохтооһунугар көрсөр хааччахтааһыннара, сокуон\nатын дьон быраабын уонна көҥүлүн, сигили (мораль)\nирдэбиллэрин толорор инниттэн, уонна норуокка\nтабыгастаах тутулу тутар туһуттан олохтообут\nбобуулартан атын буолуо суохтаах.\nБу бырааптары уонна көҥүллэри олоххо киллэрии\nханнык да тубэлтэҕэ Холбоһуктаах нациялар\nорганизацияларын сыалларыгар уонна ылыммыт\nсанааларыгар утары утарсыа суохтаах.\n30 ыстатыйа\nДьиҥнээх Декларация ис хоһооно ханнык эмэ\nдойдуга, дьон түмсүүтүгэр эбэтэр кэккэ дьоннорго\nбу декларацияҕа суруллубут быраабы уонна көҥүлү\nсуох оҥорорго көҥүлү биэрии курдук тойоннонуо"
        },
        "7": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "73c2d57ddb4417f3c5bfee4b2b4762f2",
            "Index": 7,
            "Label": "8",
            "Size": [
                595.0,
                842.0
            ],
            "Text": "суохтаах."
        }
    }
}
