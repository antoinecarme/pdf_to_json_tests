{
    "MetaData": {
        "Author": null,
        "Creation_Date": 1581470546,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a2985930455bb3135a49a7ddb86b46ea",
            "Index": 0,
            "Label": "1",
            "Size": [
                595.0,
                842.0
            ],
            "Text": "Киһи быраабын уопсай Декларацията\nГенеральнай Ассамблея 217 А (III) нүөмэрдээх резолюциятынан 1948 сыл\nолунньу 10 күнүгэр ылылынна.\nПреамбула\nКиһи аймах бэйэ суолтатын өйдөбулэ, тэҥ уонна быстыспат бырааба аан дойдуга\nкөҥүл уонна кырдьык биир төрүтэ буоларын болҕомтоҕо ылан туран,\nкиһи быраабын ахсарбат буолуу уонна сэнээһин түмүгэр дьон аймах суобаһын\nабардар варвардыы быһыылар тахсыбаттарынан, тыл уонна санаа көҥүлүгэр,\nкыһалҕата, куттала суох олоххо дьон дьулуһарын болҕомтоҕо ылан туран,\nкиһи бырааба сокуон былааһынан харыстаныахтааҕын, киһи батталлаах былааһы\nутары өрө турууну бүтэһик ньыма курдук туһамматын туһугар,\nноруоттар икки ардыларыгар доҕордоһууну күүһүрдэр туһугар,\nХолбоһуктаах Нациялар норуоттара Устааптарыгар киһи сүрүн быраабыгар,\nкиһи личность быһыытынан бэйэ суолтатыгар, эр киһи уонна дьахтар тэҥ\nбуолууларыгар итэҕэйэллэрин бигэргэппитэрин, ол кэннэ социальнай прогресс\nөссө көҥүл олох усулуобуйалара тупсарын туһугар улэлэһэргэ\nбыһаарыммыттарын болҕомтоҕо ылан туран, чилиэн быһыытанан киирбит\nсудаарыстыбалар Холбоуктаах нациялар организацияларын кытары киһи\nбыраабын уонна көҥүлүн тутуһуу туһугар ыкса улэлэһиэх буолан бигэ тыл\nбиэрбиттэрин болҕомтоҕо ылан туран,\nыйыллыбыт быраап уонна көҥүл диэн эйдэбуллэри дириҥник өйдөөһүн бу\nбэриллибит бигэ тыллары олоххо киллэриигэ улахан суолталааҕын болҕомтоҕо\nылан туран. Генеральнай Ассамблея,\nКиһи быраабын уопсай Декларациятын аан дойду норуоттара уонна\nсудаарыстыбалара толоруох тустаах сыалларынан-соруктарынан биллэрэр, хас\nбиирдии киһи уонна общество хас биирдии органа бу Декларацияны сырдатыы\nүөрэтии көмөтүнэн быраабы уонна көҥүлү убаастыылларын ситиһиэхтээх,\nнациональнай уонна норуоттар икки ардыларынааҕы тэрээһиннэр көмөлөрүнэн\nХолбоһук иһигэр киирбит судаарыстыбалар истэригэр, маны таһынан,\nсудаарыстыба сууттуур бырааптарын тарҕанар уобаластарыгар (юрисдикция)\nолорор норуоттарга киэҥник уонна көдьүүстээхтик тарҕанарын.\n1 ыстатыйа\nДьон барыта бэйэ суолтатыгар уонна быраабыгар тэҥ буолан төрүүллэр.\nКинилэр бары өркөн өйдөөх, суобастаах буолан төрүүллэр, уонна бэйэ\nбэйэлэригэр тылга кииринигэс быһыылара доҕордоһуу тыыннаах буолуохтаах.\n2 ыстатыйа\nХас биирдии киһи, расатыттан, тириитин өҥуттэн, эр киһититтэн-дьахтарыттан,\nсаҥарар тылыттан, омугуттан, религиятыттан, политическай да ханнык да\nсанаатыттан, национальнай эбэтэр социальнай төрүтүттэн, баайыттан-\nдьадаҥытыттан тутулуга суох бу Декларация биллэрэрин курдук бырааптаах\nуонна көҥүллээх."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7dfc0a82c815f4c01b10b54f19806571",
            "Index": 1,
            "Label": "2",
            "Size": [
                595.0,
                842.0
            ],
            "Text": "Маны таһынан дьону ханнык да дойдуга, ханнык да политическай, правовой\nэбэтэр норуоттар икки ардыларынааҕы статуһуттан сиэттэрэн араарыллыы суох\nбуолуохтаах, бу дойду территорията төһө да тутулуга суох, эппиэккэ\nсылдьааччы, бэйэтэ саламмат биитэр суверенитет өттунэн хааччахтаах\nбуолбутун да иһин.\n3 ыстатыйа\nХас биирдии киһи үчүгэй олоҕу олорор, көҥүллээх уонна тус тыыттыллыбат\nбуолар бырааптаах.\n4 ыстатыйа\nКим даҕаны кулуттуур, бэйэтин бас билиммэт буолар турукка сылдьыа суохтаах:\nдьону кулут оҥостуу уонна дьону атыылааһын ханнык да көрүҥнэрэ бобуллар.\n5 ыстатыйа\nКим даҕаны киһи быһыытыттан тахсыбыт, киһи быһыытынан түһэрэр уонна бэйэ\nсуолтатын суох оҥорор сордооһуҥҥа, накаастабылга, куһаҕан сыһыаҥҥа\nтүбэһиэ суохтаах.\n6 ыстатыйа\nХас биирдии киһи, ханна да сырыттар, бэйэтин правосубъектнай быһыытынан\nааҕынар бырааптаах.\n7 ыстатыйа\nДьон барыта сокуон иннигэр тэҥ бырааптаахтар уонна сокуон тэҥ\nкөмүскэбилинэн туһанар бырааптаахтар. Дьон барыта дьиҥнээх Декларацияны\nкэһэр араас дискриминацияттан көмүскэтэр уонна маннык сарбыйааһыҥҥа\nкиксэрииттэн көмускэтэр бырааптаахтар.\n8 ыстатыйа\nХас биирдии киһи конституциянан, сокуонунан көрүллүбүт бэйэтин тус\nбырааптара кэһиллибит түгэнигэр, национальнай сууттар көмөлөрүнэн ол\nбырааптарын түргэнник уонна толору төннөрөр бырааптаах.\n9 ыстатыйа\nХаннык да киһини бэйэ талбытынан буруйа суох хаайыллыбат, көҥүлүн\nсарбыйыллыбат, үүрүллүбэт.\n10 ыстатыйа\nХас биирдии киһи, холуобунай буруйу оҥорбут диэн дьүүллэнэр буоллаҕына\nбэйэтин быраабын уонна эбээһинэһин быһаарынаары, маны таһынан киниэхэ\nтиксэриллибит холуобунай буруй төһө олохтооҕун быһаарар инниттэн, тэҥ\nбырааптааҕынан туһанан, кини дьыалатын тутулуга суох, кырдьык бары\nирдэбиллэрин тутуһар суукка, аһаҕастык көрүллэрин ситиһэр бырааптаах.\n11 ыстатыйа\nХас биирдии буруйу оҥорууга уорбаланааччы киһи, көмүскэнэргэ кыах барыта\nбэриллэн туран ыытыллар суут кини буруйдааҕын дакаастыар дылы, буруйа"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3fbaa8f93c0e243fe8b8093f9d91addc",
            "Index": 2,
            "Label": "3",
            "Size": [
                595.0,
                842.0
            ],
            "Text": "суоҕунан ааҕынар бырааптаах.\nКим даҕаны ханнык эбит дьайыыны оҥоруу, эбэтэр тугу да гынымыы иһин\nбуруйга, буруйу оҥоруу кэмигэр национальнай сокуон биитэр аан дойдутааҕы\nбыраап быһыытынан буруйу оҥорууннан ааҕыллыбат буоллахтарына,\nбуруйдаммат. Накаастабыл буруй оҥоһуллар кэмигэр туттулла сылдьыбыт\nнакаастабылтан ыарахан буолуо суохтаах.\n12 ыстатыйа\nКим даҕаны ханнык да киһи тус олоҕор, дьиэ кэргэнигэр, кини олорор дьиэтин\nтыытыллыбат буолуутугар, кини суруйсуутун кистэлэҥэр буккуһуо, орооһуо\nсуохтаах. Кини чиэһигэр, аатыгар-суолугар апчарыйыа суохтаах. Хас биирдии\nкиһи итинник киһи олоҕор орооһортон сокуонунан көмускэтэр бырааптаах.\n13 ыстатыйа\nХас биирдии киһи хайа баҕарар судаарыстыба чэрчитигэр көҥүл айанныыр,\nханнык баҕарар судаарыстыбаҕа олорор сирин бэйэтэ талынар бырааптаах.\nХас биирдии киһи хайа баҕарар судаарыстыбаттан, ол иһигэр бэйэтин төрөөбут\nдойдутуттан, көһөн барар уонна төннөн кэлэр бырааптаах.\n14 ыстатыйа\nХас биирдии киһи сойуолааһынтан куотунан атын дойдуларга хорҕойор сир\nкөрдүүр уонна онно хорҕойор бырааптаах.\nБу быраап, Холбоһуктаах нациялар организацияларын сыалларын уонна\nылыммыт санааларын утарар дьин чахчы политикаҕа сыһыана суох буруйу\nоҥоруу түбэлтэтигэр туһаныллыбат.\n15 ыстатыйа\nХас биирдии киһи гражданство ылар бырааптаах.\nКим даҕаны бэйэ көҥүлүнэн гражданствотыттан матыа суохтаах, эбэтэр бэйэтин\nгражданствотын уларытар быраабыттан матыа суохтаах.\n16 ыстатыйа\nСокуоннай саастарын сиппит эр дьон уонна дьахталлар, расаларыттан,\nомуктарыттан, итэҕэллэриттэн тутулуга суох эрдии -ойохтуу буолан ыал буолар\nбырааптаахтар. Эрдии - ойохтуу буолалларыгар, эр-ойох буолан олорор\nкэмнэригэр уонна арахсар кэмнэригэр кэргэнниилэр тэн бырааптаахтар.\nЭрдии-ойохтуу буолуу дьайыыта икки өттуттэн күһэйиитэ суох сөбүлэҥ эрэ баар\nбуоллаҕына буолар.\nЫал диэн общество төрүт уонна сүрүн ячейката буолар, государство уонна\nобщество харыстабылынан туһанар бырааптаах.\n17 ыстатыйа\nХас биирдии киһи баайын дуолун тус бэйэтэ бас билиэн эбэтэр атын дьону\nкытары тэҥҥэ бас билиэхтэрин сөп."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "decb3dc0afb21cf1523c0306bbcc0cd6",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ким даҕаны бэйэтин баайыттан олоҕо суохтук матыа суохтаах.\n18 ыстатыйа\nХас биирдии киһи толкуйдуур, суобастанар, итэҕэллэнэр бырааптаах: бу быраап\nиһинэн киһи хаһан баҕарар бэйэтин итэҕэлин, санааларын уларытар манны\nтаһынан бэйэтин итэҕэлин соҕотохтуу эбэтэр элбэх буолан сылдьан аһаҕастык,\nбиитэр биирдиилээн үөрэтии, таҥара сулууспатын, религиознай уонна\nритуальнай сиэри-туому тутуһуу нөҥүө тарҕатыан сөп.\n19 ыстатыйа\nХас биирдии киһи бэйэтэ итэҕэбил санаалаах буолар, уонна ол итэҕэбил\nсанаатын этэр бырааптаах: бу быраап иһинэн киһи бэйэтин итэҕэбил санаатын\nмэһэйэ суохтук тутуһар уонна государство границатыттан тутулуга суох ханнык\nбаҕарар ньыманнан информацияны көрдуур, ылар уонна тарҕатар бырааптаах.\n20 ыстатыйа\nХас биирдии киһи эйэлээх мунньахтарга уонна холбоһуктарга киирэр\nбырааптаах.\nКими даҕаны күүс өттүнэн ханнык да ассоциацияҕа киллэриллибэт.\n21 ыстатыйа\nХас биирдии киһи бэйэтин дойдутун салайыытыгар быһаччы, эбэтэр көҥүллүк\nталыллыбыт дьон нөҥүө кыттыыны ылыан сөп.\nХас биирдии киһи бэйэтин дойдутугар государственнай сулууспаҕа киирэр\nбырааптаах.\nПравительство былааһа норуот көрдөбүлүгэр олоҕуруохтаах; ол көрдөбул кэмтэн\n-кэмигэр ыытыллар, барыларыгар тэҥ уонна уопсай кистэлэҥ куоластааһын,\nэбэтэр онно тэҥ суолталаах, куоластааһын көҥүлүн хааччыйар көрүҥ көмөтүнэн\nчиэһинэй быыбардарга көрдөрүүнү булуохтаах.\n22 ыстатыйа\nХас биирдии киһи, общество чилиэнин быһыытынан социальнай харалтаны ылар\nбырааптаах. Хас биирдии киһи, общество чилиэнин быһыытынан, кини бэйэ\nсуолтатын сөпкө тутууга, кини тус бэйэтэ норуот күүһүнэн, норуоттар икки\nардыларыгар баар сибээстэрин туһананан, экономическай, социальнай,\nкультурнай уобаластарга сайдар бырааптаах.\n23 ыстатыйа\nХас биирдии киһи үлэлиир, көҥүллүк үлэни талар, үлэлииргэ үчүгэй\nусулуобуйалаах, уонна үлэтэ суох хаалартан харыстанар бырааптаах.\nХас биирдии киһи, бырааба сарбыллыыта суох төһөну улэлээбитинэн хамнас\nылыахтаахтэҥ.\nХас биирдии үлэлиир киһи улэтигэр сөп тубэһиннэрэн эппиэттэһэр\nхамнастаныахтаах, хамнаһа киниэхэ бэйэтин тус наадатыгар уонна кини дьиэ\nкэргэнигэр тиийиэхтээх, тиийбэт буоллаҕына атын социальнай көмөнөн\nтолоруллуохтаах."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "0389d57a6e9645546e115757c0338f22",
            "Index": 4,
            "Label": "5",
            "Size": [
                595.0,
                842.0
            ],
            "Text": "Хас биирдии киһи бэйэтин интэриэстэрин көмүскүүр профессиональнай\nтүмсүүлэри (союз) тэрийэр, бэйэтин интэриэстэрин көмускээри,\nпрофессиональнай түмсүү чилиэнэ буолар бырааптаах.\n24 ыстатыйа\nХас биирдии киһи сынньанар, иллэҥ кэмин атаарар, үлэтин күнэ сөп уһуннаах\nбуолуохтаах, кэмиттэн кэмигэр төлөнөр уоппуска ылар бырааптаах.\n25 ыстатыйа\nХас биирдии киһи бэйэтэ уонна кини дьиэ кэргэнэ доруобай уонна чөл\nбуолалларын туһугар, аһыыр астаах, таҥнар таҥастаах, олорор дьиэлээх,\nкэмигэр оҥоһуллар медицинскэй уонна социальнай өҥөҕө, маны таһынан, кини\nулэтэ суох, эбэтэр босхоҥ (инвалид), огдообо буолар уонна кырдьар түгэннэригэр\nуонна киниттэн тутулуга суох түгэннэртэн сылтаан тугун барытын сүтэрэр\nтүбэлтэтигэр, араас өҥө уонна көмө көрдүүр бырааптаах.\nИйэ буолуу уонна саҥа төрөөһүн уһулуччу сыһыаны уонна көмөнү эрэйэллэр.\nДьиэ кэргэҥҥэ төрөөбүт уонна булумньу оҕолор биир тэҥ социальнай\nхаралтанан туһанар бырааптаахтар.\n26 ыстатыйа\nХас биирдии киһи үөрэнэр бырааптаах. Маҥнайгы уонна орто сүһүөх\nүөрэхтээһин төлөбүрэ суох буолуохтаах. Маҥнайгы үөрэхтээһин булгуччулаах\nбуолуохтаах. Баҕалаах киһи барыта техническай уонна анал үөрэххэ\nүөрэниэхтэрин сөп, үрдүк үөрэх кыһатыгар баҕалаах киһи барыта кыаҕыттан\nкөрөн үөрэниэхтээх.\nҮөрэхтээһин киһини личность быһыытынан сайыннарарга, киһи быраабын уонна\nкөҥүлүн убаастыыры элбэтэргэ хайысхалаах буолуохтаах. Үөрэхтээһин\nноруоттар, расалар уонна религиознай холбоһуктар икки ардыларыгар\nөйдөһүүнү, тулуйумтуо буолууну, доҕордоһууну үксэтиэхтээх. Холбоһуктаах\nНациялар организацияларын эйэни үксэтэр үлэлэригэр көмөлөһүөхтээх.\nТөрөппүттэр кыра саастаах оҕолоругар маҥнайгы үөрэх кыһатын талар\nбырааптаахтар.\n27 ыстатыйа\nХас биирдии киһи общество культурнай олоҕор көҥүллүк кыттар, искусствоттан\nдуоһуйар, научнай сайдыыга кыттар уонна ол сайдыыннан туһанар бырааптаах.\nХас биирдии киһи бэйэтэ айбыт научнай, литературнай эбэтэр художественнай\nайымньыларын сиэр майгы уонна үп-харчы өттүнэн көмүскэтэр бырааптаах.\n28 ыстатыйа\nБу дьиҥнээх Декларацияҕа этиллибитин курдук, хас биирдии киһи бэйэтин\nбырааба уонна көҥүлэ бүттүүн олоххо киллэрэр социальнай бэрээдэктээх\nдойдуга олорор бырааптаах.\n29 ыстатыйа\nХас биирдии киһи общество ортотугар көҥүл уонна бүттүүн сайдар кыахтаах"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "85615afb9c38a46482aeb8e62b472516",
            "Index": 5,
            "Label": "6",
            "Size": [
                595.0,
                842.0
            ],
            "Text": "буоларын быһыытынан, общество иннигэр тус эбээһинэстээх.\nХас биирдии киһи бэйэтин быраабын уонна көҥүлүн олохтооһунугар көрсөр\nхааччахтааһыннара, сокуон атын дьон быраабын уонна көҥүлүн, сигили (мораль)\nирдэбиллэрин толорор инниттэн, уонна норуокка табыгастаах тутулу тутар\nтуһуттан олохтообут бобуулартан атын буолуо суохтаах.\nБу бырааптары уонна көҥүллэри олоххо киллэрии ханнык да тубэлтэҕэ\nХолбоһуктаах нациялар организацияларын сыалларыгар уонна ылыммыт\nсанааларыгар утары утарсыа суохтаах.\n30 ыстатыйа\nДьиҥнээх Декларация ис хоһооно ханнык эмэ дойдуга, дьон түмсүүтүгэр эбэтэр\nкэккэ дьоннорго бу декларацияҕа суруллубут быраабы уонна көҥүлү суох\nоҥорорго көҥүлү биэрии курдук тойоннонуо суохтаах."
        }
    }
}
