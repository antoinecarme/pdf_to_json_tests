{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468990,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Deklarasion Universal de Derechos Umanos\nPrefasio\nKonsiderando ke la libertad, la djustisia i la paz en el mundo tienen por baza el\nrekonosimiento de la dinyidad propia esensial i de los derechos iguales i no violavles de todos\nlos miembros de la famiya umana,\nKonsiderando ke el deskonosimiento i el despresio de los derechos umanos tienen kavzado aktos\nde barbaridad ke solevantan la konsensia de la umanidad; i ke fue proklamado komo la aspirasion\nmas alta del ombre, la yegada de un mundo en el kual los umanos, liberados del espanto i de la\nmizeria, gozen de la libertad de la palavra i de la libertad de kreensias,\nKonsiderando ke es esensial ke los derechos umanos sean protejados por un rejimen de derecho,\npara ke el ombre no se veyga ovligado, komo ultimo remedio, de revoltarse kontra la tirania i\nla opresion,\nKonsiderando tambien ke es esensial de favorizar la formasion de relasiones de amistad entre\nlas nasiones,\nKonsiderando ke los puevlos de las Nasiones Unidas afirmaron de muevo en la Karta sus fey en\nlos derechos fundamentales del ombre, en la dinyidad i la valor de la persona umana i en la\nigualdad de derechos de ombres i mujeres; i se deklararon dechididos a favorizar el progreso\nsosial i a elevar el nivel de vida kon un konsepto mas ancho de la libertad,\nKonsiderando ke los Estados Miembros prometieron de asegurar, en kooperasion kon la\nOrganizasion de las Nasiones Unidas, el respekto universal i efektivo a los derechos i\nlibertades fundamentales del ombre, i\nKonsiderando ke una konsepsion komun de estos derechos i libertades es de la mas grande\nimportansia para kumplir kompletamente la dicha prometa,\nLa Asamblea Jeneral\nProklama la prezente Deklarasion Universal de Derechos Umanos komo ideal komun ke deven\nesforsarsen de alkansar todos los puevlos i todas las nasiones para ke kada persona i kada\nasosiasion, inspirandosen siempre de esta deklarasion, perkuren, kon la ensenyansa i la\nedukasion, a espandir el respekto a estos derechos i libertades, i aseguren, por mezuras\nprogresivas nasionales i internasionales, su rekonosimiento i su aplikasion universal i\nefektiva, tanto entre los puevlos de los Estados Miembros komo entre los de los territorios ke\nestan debasho de sus juridiksion.\nArtikolo 1\nTodos los umanos nasen libres i iguales en dinyidad i derechos i, komo estan ekipados de razon\ni konsensia, deven komportarsen kon ermandad los unos kon los otros.\nArtikolo 2\nKada persona tiene todos los derechos i libertades proklamados en esta Deklarasion sin dinguna\ndiferensia de rasa, kolor, sekso, lingua, relijion, opinion politika, orijin nasional o sosial,\nsituasion ekonomika, nasimiento o kualkiera otra kondision.\nIndemas, no se azera dinguna diferensia bazada en la kondision politika, juridika o\ninternasional del paiz o territorio al kual apartiene una persona, ke sea un paiz independente,\no un territorio basho administrasion legal, no otonomo, o sometido a kualkiera otra limitasion\nde soverania.\nArtikolo 3\nKada persona tiene derecho a la vida, a la libertad i a la seguridad de su persona.\nArtikolo 4\nDinguno estara sometido a esklavaje ni a servidumbre; el esklavaje i el komersio de esklavos\nestan defendidos en todas sus formas.\nArtikolo 5\nDinguno sera sometido a torturas ni a penas o tratamientos krueles, inumanos o degradantes.\nArtikolo 6\nKada uno tiene derecho, en todas partes, al rekonosimiento de su personalidad frente a la ley.",
            "Image": "2e5db0a696e56332240606a7f6320059"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Artikolo 7\nTodos son iguales frente a la ley i tienen derecho a la proteksion igual de la ley. Todos\ntienen derecho a una proteksion igual kontra toda diskriminasion en violasion de esta\nDeklarasion i kontra toda provokasion a tala diskriminasion.\nArtikolo 8\nKada persona tiene el derecho de adresarse a los tribunales nasionales para topar un remedyo\nefektivo en kavzo de violasion de sus derechos fundamentales rekonosidos por la konstitusion o\npor la ley.\nArtikolo 9\nDinguno no podra ser, arbitrariamente, detenido, metido en prezo, o deportado.\nArtikolo 10\nKada persona tiene derecho, en perfekta igualidad, de ser djuzgado aviertamente i kon djustisia\npor un tribunal independente i imparsial, para la determinasion de sus derechos i ovligasiones\no para examinar kualkera akuzasion kriminal kontra su persona.\nArtikolo 11\nTodo el ke esta akuzado de ofensa ke yeva kastigo tiene el derecho de ser konsiderado inosente,\nasta ke es provado kulpavle, segun la ley i el djuisio publiko ke le asigura las garantias\nmenesterozas para su defensia.\nDinguno sera kondenado por kavza de algun akto o omision ke no era kastigavle asegun la ley\nnasional o internasional en el momento ke el akto fue kometido. Ni se podra impozar kastigo mas\ngrave del ke era aplikavle en el momento ke el akto fue kometido.\nArtikolo 12\nDinguno sera sometido a intervensiones arbitrarias en su vida privada, su famiya, su kaza o\nkorrespondensia, ni a atakos sovre su onor o su famiya. Todos tienen el derecho de ser\nprotejados por la ley kontra este modo de intervensiones o atakos.\nArtikolo 13\nKada persona tiene derecho de sirkular livremente i elejir su morada adientro de las frontieras\nde un Estado.\nTodos tienen el derecho de salir de kualkier paiz, inkluyendo el suyo, i retornar a su paiz.\nArtikolo 14\nEn kavzo de persekusion, kada uno tiene el derecho de bushkar i topar azilo en otro paiz.\nEste derecho no podra ser aplikado kontra una aksion djuridika en kavzos de aktos kriminales\nnon-politikos, o de aktos ke kontradizen los prinsipios de Las Nasiones Unidas.\nArtikolo 15\nKada persona tiene derecho a una nasionalidad.\nDinguno no podra ser privado, arbitrariamente, de su nasionalidad, ni del derecho de trokar de\nnasionalidad.\nArtikolo 16\nLos ombres i las mujeres de edad de kazarsen tienen derecho, sin dinguna restriksion por\nmotivos de rasa, nasionalidad o relijion, de kazarsen i fondar una famiya. Eyos tendran\nderechos iguales en el kazamiento, durante el matrimonio i en kavzo de disolusion del\nmatrimonio.\nEl kazamiento se podra azer solo kon el konsentimiento libre i kompleto de los futuros espozos.\nLa famiya es el elemento natural i fondamental de la sosiedad i tiene derecho a la proteksion\nde la sosiedad i del Estado.\nArtikolo 17\nKada persona tiene derecho de tener una propiedad individual o djuntos kon otra djente.\nDinguno no podra ser privado de su propriedad arbitrariamente.",
            "Image": "d667f29ebe6da951316300e29493dba3"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Artikolo 18\nKada persona tiene derecho a la libertad de pensamiento, de konsensia i de relijion; este\nderecho inkluye la libertad de trokar de relijion o de kreyensa, i la libertad de manifestar su\nrelijion o su kreensia, solo o djuntos kon otros, tanto en publiko ke en privado, para la\nensenyansa, la praktika, el kulto i la observasion.\nArtikolo 19\nKada uno i uno tiene derecho de libertad de opinion i de ekspresion. Este derecho inkluye el de\nno estar molestado a kavza de sus opiniones, i bushkar, resivir, i difundir informasion i\nideas, por kualker medio de komunikasion, sin limitasion de frontieras.\nArtikolo 20\nKada persona tiene derecho de la libertad de reunion i de asosiasion pasifika.\nDinguno podra ser ovligado a apartener a una asosiasion.\nArtikolo 21\nKada persona tiene derecho de partisipar en el governo de su paiz direktamente o por medio de\nreprezentantes libremente eskojidos.\nKada persona tiene derecho de partisipar al governo de su paiz en kondisiones de igualidad.\nLa voluntad del puevlo sera la baza de la autoridad del governo. Esta voluntad se ekspresara\npor medio de eleksiones legales ke seran organizadas regularmente kon votasion universal, igual\ni sekreta, o de manera ekivalente en protejando la libertad del voto.\nArtikolo 22\nKada persona, komo miembra de la komunidad, tiene derecho a la seguridad sosial, i merese, por\nmedio de esforsos nasionales i de la kooperasion internasional, i en akordo kon la organizasion\ni los rekorsos de kada estado, a la realizasion i la satisfaksion de los derechos ekonomikos,\nsosiales i kulturales indispensavles para su dinyidad i al libre dezvelopamiento de su\npersonalidad.\nArtikolo 23\nKada persona tiene derecho al lavoro, a eskojer su lavoro libremente, a kondisiones de lavoro\ndjuisiozas i favoravles i a la proteksion kontra la dezokupasion.\nKada persona, sin dinguna diskriminasion, tiene el derecho de pagamiento igual por lavoro\nigual.\nKada persona ke lavora tiene derecho a un pagamiento djusto i favoravle, el kual asigurara para\nel i su famiya una existensia konforme a la dinyidad umana, i ke sera adjustado, si ay\nmenester, por otras formas de proteksion sosial.\nKada persona tiene el derecho de fondar i de partisipar en sendikatos para protejar sus\ninteresos.\nArtikolo 24\nKada persona tiene el derecho de repozo, de gozarse del tiempo libre, inkluzo la limitasion\ndjuisioza de las oras del lavoro i vakansas periodikas pagadas.\nArtikolo 25\nKada persona tiene derecho a un nivel de vida adekuado para la salud i el bienestar suyos i de\nsu famiya – inkluzo el komer, el vistir, la morada, la asistensia medikal i los servisios\nsosiales menesterozos; de mizmo, el tiene derecho de ser asigurado en kavzos de dezokupasion,\nhazinura, invalidez, bivdez, vejez i otros kavzos de piedrita del mantenimiento por\nsirkonstansias ke no dependen de el.\nLas madres i los rezin nasidos tienen derecho a kudios espesiales i a ayudo. Todas las\nkriaturas, nasidas komo fruto de kazamiento legal, o no, gozaran de la mizma proteksion sosial.\nArtikolo 26\nKada persona tiene derecho a la edukasion. La edukasion deve ser debaldes, a lo manko en el\nnivel elementario i fundamental. La edukasion elementaria sera ovligatoria. La edukasion\nteknika i profesional deve ser jeneralmente disponivle; el akseso a los estudios superiores\nsera igual para todos, tomando en konsiderasion los alkanses de kada uno i uno.",
            "Image": "1f38ba34540aba2e57f0c657ef642555"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "La edukasion tendra por buto el dezvelopamiento kompleto de la personalidad umana i el\nenfortesimiento del respekto a los derechos umanos i a las libertades fundamentales; favorizara\nel entendimiento, la tolerensia i la amistad entre todas las nasiones i todos los grupos\netnikos o relijiozos; i solevantara las aktividades de las Nasiones Unidas para el\nmantenimiento de la paz.\nLos djenitores tendran derecho a eskojer el tipo de edukasion ke eyos preferan dar a sus ijos.\nArtikolo 27\nKada persona tiene derecho de tomar parte, libremente, en la vida kultural de la komunidad, a\ngozar de los artes i a partisipar en el progreso sientífiko i a aprovecharse de sus rezultados.\nKada persona tiene derecho a la proteksion de los interesos morales i materiales ke rezultan de\nlas produksiones sientifikas, literarias o artistikas ke fueron su kreasion.\nArtikolo 28\nKada persona tiene derecho a un orden sosial i internasional en el kual se realizaran\nkompletamente los derechos i libertades proklamados en esta Deklarasion.\nArtikolo 29\nKada persona tiene deveres en respekto a la komunidad, porke su personalidad puede dezveloparse\nkompletamente solo en la komunidad.\nEn el exersisio de sus derechos i de sus libertades, kada persona estara solamente sujeta a las\nlimitasiones establesidas por la ley kon el uniko buto de asegurar el rekonosimiento i el\nrespketo de los derechos i libertades de los otros, i de satisfazer las djustas exijensias de\nla moral, del orden publiko i del bienestar jeneral en una sosiedad demokratika.\nEstos derechos i libertades no podran en ningun kavzo ser exersidos en opozision a los butos i\nprinsipios de las Nasiones Unidas.\nArtikolo 30\nDingun artikolo en la prezente Deklarasion podra ser interpretado en el sentido ke da derecho a\nalgun Estado, a un grupo o a una persona, de tomar parte en aktividades o de realizar aktos kon\nel buto de destruir kualkier de los derechos i libertades proklamados en esta Deklarasion.",
            "Image": "b1a6763d740b3a83491d1a741e75c298"
        }
    }
}
