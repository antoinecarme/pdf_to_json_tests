{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469007,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Deklarasion Universal de Derechos Umanos\nPrefasio\nKonsiderando ke la libertad, la djustisia i la paz en el mundo tienen\npor baza el rekonosimiento de la dinyidad propia esensial i de los\nderechos iguales i no violavles de todos los miembros de la famiya\numana,\nKonsiderando ke el deskonosimiento i el despresio de los derechos umanos\ntienen kavzado aktos de barbaridad ke solevantan la konsensia de la\numanidad; i ke fue proklamado komo la aspirasion mas alta del ombre, la\nyegada de un mundo en el kual los umanos, liberados del espanto i de la\nmizeria, gozen de la libertad de la palavra i de la libertad de\nkreensias,\nKonsiderando ke es esensial ke los derechos umanos sean protejados por\nun rejimen de derecho, para ke el ombre no se veyga ovligado, komo\nultimo remedio, de revoltarse kontra la tirania i la opresion,\nKonsiderando tambien ke es esensial de favorizar la formasion de\nrelasiones de amistad entre las nasiones,\nKonsiderando ke los puevlos de las Nasiones Unidas afirmaron de muevo en\nla Karta sus fey en los derechos fundamentales del ombre, en la dinyidad\ni la valor de la persona umana i en la igualdad de derechos de ombres i\nmujeres; i se deklararon dechididos a favorizar el progreso sosial i a\nelevar el nivel de vida kon un konsepto mas ancho de la libertad,\nKonsiderando ke los Estados Miembros prometieron de asegurar, en\nkooperasion kon la Organizasion de las Nasiones Unidas, el respekto\nuniversal i efektivo a los derechos i libertades fundamentales del\nombre, i\nKonsiderando ke una konsepsion komun de estos derechos i libertades es\nde la mas grande importansia para kumplir kompletamente la dicha\nprometa,\nLa Asamblea Jeneral\nProklama la prezente Deklarasion Universal de Derechos Umanos komo ideal\nkomun ke deven esforsarsen de alkansar todos los puevlos i todas las\nnasiones para ke kada persona i kada asosiasion, inspirandosen siempre\nde esta deklarasion, perkuren, kon la ensenyansa i la edukasion, a\nespandir el respekto a estos derechos i libertades, i aseguren, por\nmezuras progresivas nasionales i internasionales, su rekonosimiento i su\naplikasion universal i efektiva, tanto entre los puevlos de los Estados\nMiembros komo entre los de los territorios ke estan debasho de sus\njuridiksion.\nArtikolo 1\nTodos los umanos nasen libres i iguales en dinyidad i derechos i, komo\nestan ekipados de razon i konsensia, deven komportarsen kon ermandad los\nunos kon los otros.",
            "Image": "e350373b1fa46cc57628fc638d9934b1"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 2\nKada persona tiene todos los derechos i libertades proklamados en esta\nDeklarasion sin dinguna diferensia de rasa, kolor, sekso, lingua,\nrelijion, opinion politika, orijin nasional o sosial, situasion\nekonomika, nasimiento o kualkiera otra kondision.\nIndemas, no se azera dinguna diferensia bazada en la kondision politika,\njuridika o internasional del paiz o territorio al kual apartiene una\npersona, ke sea un paiz independente, o un territorio basho\nadministrasion legal, no otonomo, o sometido a kualkiera otra limitasion\nde soverania.\nArtikolo 3\nKada persona tiene derecho a la vida, a la libertad i a la seguridad de\nsu persona.\nArtikolo 4\nDinguno estara sometido a esklavaje ni a servidumbre; el esklavaje i el\nkomersio de esklavos estan defendidos en todas sus formas.\nArtikolo 5\nDinguno sera sometido a torturas ni a penas o tratamientos krueles,\ninumanos o degradantes.\nArtikolo 6\nKada uno tiene derecho, en todas partes, al rekonosimiento de su\npersonalidad frente a la ley.\nArtikolo 7\nTodos son iguales frente a la ley i tienen derecho a la proteksion igual\nde la ley. Todos tienen derecho a una proteksion igual kontra toda\ndiskriminasion en violasion de esta Deklarasion i kontra toda\nprovokasion a tala diskriminasion.\nArtikolo 8\nKada persona tiene el derecho de adresarse a los tribunales nasionales\npara topar un remedyo efektivo en kavzo de violasion de sus derechos\nfundamentales rekonosidos por la konstitusion o por la ley.\nArtikolo 9\nDinguno no podra ser, arbitrariamente, detenido, metido en prezo, o\ndeportado.\nArtikolo 10\nKada persona tiene derecho, en perfekta igualidad, de ser djuzgado\naviertamente i kon djustisia por un tribunal independente i imparsial,\npara la determinasion de sus derechos i ovligasiones o para examinar\nkualkera akuzasion kriminal kontra su persona.",
            "Image": "99d9d0a835d7a1b307dddfaa6a0b202a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 11\nTodo el ke esta akuzado de ofensa ke yeva kastigo tiene el derecho de\nser konsiderado inosente, asta ke es provado kulpavle, segun la ley i el\ndjuisio publiko ke le asigura las garantias menesterozas para su\ndefensia.\nDinguno sera kondenado por kavza de algun akto o omision ke no era\nkastigavle asegun la ley nasional o internasional en el momento ke el\nakto fue kometido. Ni se podra impozar kastigo mas grave del ke era\naplikavle en el momento ke el akto fue kometido.\nArtikolo 12\nDinguno sera sometido a intervensiones arbitrarias en su vida privada,\nsu famiya, su kaza o korrespondensia, ni a atakos sovre su onor o su\nfamiya. Todos tienen el derecho de ser protejados por la ley kontra este\nmodo de intervensiones o atakos.\nArtikolo 13\nKada persona tiene derecho de sirkular livremente i elejir su morada\nadientro de las frontieras de un Estado.\nTodos tienen el derecho de salir de kualkier paiz, inkluyendo el suyo, i\nretornar a su paiz.\nArtikolo 14\nEn kavzo de persekusion, kada uno tiene el derecho de bushkar i topar\nazilo en otro paiz.\nEste derecho no podra ser aplikado kontra una aksion djuridika en kavzos\nde aktos kriminales non-politikos, o de aktos ke kontradizen los\nprinsipios de Las Nasiones Unidas.\nArtikolo 15\nKada persona tiene derecho a una nasionalidad.\nDinguno no podra ser privado, arbitrariamente, de su nasionalidad, ni\ndel derecho de trokar de nasionalidad.\nArtikolo 16\nLos ombres i las mujeres de edad de kazarsen tienen derecho, sin dinguna\nrestriksion por motivos de rasa, nasionalidad o relijion, de kazarsen i\nfondar una famiya. Eyos tendran derechos iguales en el kazamiento,\ndurante el matrimonio i en kavzo de disolusion del matrimonio.\nEl kazamiento se podra azer solo kon el konsentimiento libre i kompleto\nde los futuros espozos.\nLa famiya es el elemento natural i fondamental de la sosiedad i tiene\nderecho a la proteksion de la sosiedad i del Estado.\nArtikolo 17",
            "Image": "821d3b697953c1b9f3e8fc24c948788f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kada persona tiene derecho de tener una propiedad individual o djuntos\nkon otra djente.\nDinguno no podra ser privado de su propriedad arbitrariamente.\nArtikolo 18\nKada persona tiene derecho a la libertad de pensamiento, de konsensia i\nde relijion; este derecho inkluye la libertad de trokar de relijion o de\nkreyensa, i la libertad de manifestar su relijion o su kreensia, solo o\ndjuntos kon otros, tanto en publiko ke en privado, para la ensenyansa,\nla praktika, el kulto i la observasion.\nArtikolo 19\nKada uno i uno tiene derecho de libertad de opinion i de ekspresion.\nEste derecho inkluye el de no estar molestado a kavza de sus opiniones,\ni bushkar, resivir, i difundir informasion i ideas, por kualker medio de\nkomunikasion, sin limitasion de frontieras.\nArtikolo 20\nKada persona tiene derecho de la libertad de reunion i de asosiasion\npasifika.\nDinguno podra ser ovligado a apartener a una asosiasion.\nArtikolo 21\nKada persona tiene derecho de partisipar en el governo de su paiz\ndirektamente o por medio de reprezentantes libremente eskojidos.\nKada persona tiene derecho de partisipar al governo de su paiz en\nkondisiones de igualidad.\nLa voluntad del puevlo sera la baza de la autoridad del governo. Esta\nvoluntad se ekspresara por medio de eleksiones legales ke seran\norganizadas regularmente kon votasion universal, igual i sekreta, o de\nmanera ekivalente en protejando la libertad del voto.\nArtikolo 22\nKada persona, komo miembra de la komunidad, tiene derecho a la seguridad\nsosial, i merese, por medio de esforsos nasionales i de la kooperasion\ninternasional, i en akordo kon la organizasion i los rekorsos de kada\nestado, a la realizasion i la satisfaksion de los derechos ekonomikos,\nsosiales i kulturales indispensavles para su dinyidad i al libre\ndezvelopamiento de su personalidad.\nArtikolo 23\nKada persona tiene derecho al lavoro, a eskojer su lavoro libremente, a\nkondisiones de lavoro djuisiozas i favoravles i a la proteksion kontra\nla dezokupasion.\nKada persona, sin dinguna diskriminasion, tiene el derecho de pagamiento\nigual por lavoro igual.",
            "Image": "e6d966db87fee352365e72cc856118f4"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kada persona ke lavora tiene derecho a un pagamiento djusto i favoravle,\nel kual asigurara para el i su famiya una existensia konforme a la\ndinyidad umana, i ke sera adjustado, si ay menester, por otras formas de\nproteksion sosial.\nKada persona tiene el derecho de fondar i de partisipar en sendikatos\npara protejar sus interesos.\nArtikolo 24\nKada persona tiene el derecho de repozo, de gozarse del tiempo libre,\ninkluzo la limitasion djuisioza de las oras del lavoro i vakansas\nperiodikas pagadas.\nArtikolo 25\nKada persona tiene derecho a un nivel de vida adekuado para la salud i\nel bienestar suyos i de su famiya – inkluzo el komer, el vistir, la\nmorada, la asistensia medikal i los servisios sosiales menesterozos; de\nmizmo, el tiene derecho de ser asigurado en kavzos de dezokupasion,\nhazinura, invalidez, bivdez, vejez i otros kavzos de piedrita del\nmantenimiento por sirkonstansias ke no dependen de el.\nLas madres i los rezin nasidos tienen derecho a kudios espesiales i a\nayudo. Todas las kriaturas, nasidas komo fruto de kazamiento legal, o\nno, gozaran de la mizma proteksion sosial.\nArtikolo 26\nKada persona tiene derecho a la edukasion. La edukasion deve ser\ndebaldes, a lo manko en el nivel elementario i fundamental. La edukasion\nelementaria sera ovligatoria. La edukasion teknika i profesional deve\nser jeneralmente disponivle; el akseso a los estudios superiores sera\nigual para todos, tomando en konsiderasion los alkanses de kada uno i\nuno.\nLa edukasion tendra por buto el dezvelopamiento kompleto de la\npersonalidad umana i el enfortesimiento del respekto a los derechos\numanos i a las libertades fundamentales; favorizara el entendimiento, la\ntolerensia i la amistad entre todas las nasiones i todos los grupos\netnikos o relijiozos; i solevantara las aktividades de las Nasiones\nUnidas para el mantenimiento de la paz.\nLos djenitores tendran derecho a eskojer el tipo de edukasion ke eyos\npreferan dar a sus ijos.\nArtikolo 27\nKada persona tiene derecho de tomar parte, libremente, en la vida\nkultural de la komunidad, a gozar de los artes i a partisipar en el\nprogreso sientífiko i a aprovecharse de sus rezultados.\nKada persona tiene derecho a la proteksion de los interesos morales i\nmateriales ke rezultan de las produksiones sientifikas, literarias o\nartistikas ke fueron su kreasion.",
            "Image": "a491a0f833b309f02b878c903f149ffc"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikolo 28\nKada persona tiene derecho a un orden sosial i internasional en el kual\nse realizaran kompletamente los derechos i libertades proklamados en\nesta Deklarasion.\nArtikolo 29\nKada persona tiene deveres en respekto a la komunidad, porke su\npersonalidad puede dezveloparse kompletamente solo en la komunidad.\nEn el exersisio de sus derechos i de sus libertades, kada persona estara\nsolamente sujeta a las limitasiones establesidas por la ley kon el uniko\nbuto de asegurar el rekonosimiento i el respketo de los derechos i\nlibertades de los otros, i de satisfazer las djustas exijensias de la\nmoral, del orden publiko i del bienestar jeneral en una sosiedad\ndemokratika.\nEstos derechos i libertades no podran en ningun kavzo ser exersidos en\nopozision a los butos i prinsipios de las Nasiones Unidas.\nArtikolo 30\nDingun artikolo en la prezente Deklarasion podra ser interpretado en el\nsentido ke da derecho a algun Estado, a un grupo o a una persona, de\ntomar parte en aktividades o de realizar aktos kon el buto de destruir\nkualkier de los derechos i libertades proklamados en esta Deklarasion.",
            "Image": "0b79bb1d9bd86fdf843f8e7c3e4cf91b"
        }
    }
}
