{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468951,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Deklarasion Universal de Derechos Umanos\nPrefasio\nKonsiderando ke la libertad, la djustisia i la paz en el mundo tienen por baza el rekonosimiento de la\ndinyidad propia esensial i de los derechos iguales i no violavles de todos los miembros de la famiya umana,\nKonsiderando ke el deskonosimiento i el despresio de los derechos umanos tienen kavzado aktos de\nbarbaridad ke solevantan la konsensia de la umanidad; i ke fue proklamado komo la aspirasion mas alta del\nombre, la yegada de un mundo en el kual los umanos, liberados del espanto i de la mizeria, gozen de la\nlibertad de la palavra i de la libertad de kreensias,\nKonsiderando ke es esensial ke los derechos umanos sean protejados por un rejimen de derecho, para ke el\nombre no se veyga ovligado, komo ultimo remedio, de revoltarse kontra la tirania i la opresion,\nKonsiderando tambien ke es esensial de favorizar la formasion de relasiones de amistad entre las nasiones,\nKonsiderando ke los puevlos de las Nasiones Unidas afirmaron de muevo en la Karta sus fey en los derechos\nfundamentales del ombre, en la dinyidad i la valor de la persona umana i en la igualdad de derechos de\nombres i mujeres; i se deklararon dechididos a favorizar el progreso sosial i a elevar el nivel de vida kon un\nkonsepto mas ancho de la libertad,\nKonsiderando ke los Estados Miembros prometieron de asegurar, en kooperasion kon la Organizasion de las\nNasiones Unidas, el respekto universal i efektivo a los derechos i libertades fundamentales del ombre, i\nKonsiderando ke una konsepsion komun de estos derechos i libertades es de la mas grande importansia para\nkumplir kompletamente la dicha prometa,\nLa Asamblea Jeneral",
            "Image": "4ddbc900e4d6f7f32645a4f0597a45a4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Proklama la prezente Deklarasion Universal de Derechos Umanos komo ideal komun ke deven esforsarsen\nde alkansar todos los puevlos i todas las nasiones para ke kada persona i kada asosiasion, inspirandosen\nsiempre de esta deklarasion, perkuren, kon la ensenyansa i la edukasion, a espandir el respekto a estos\nderechos i libertades, i aseguren, por mezuras progresivas nasionales i internasionales, su rekonosimiento i su\naplikasion universal i efektiva, tanto entre los puevlos de los Estados Miembros komo entre los de los\nterritorios ke estan debasho de sus juridiksion.\nArtikolo 1\nTodos los umanos nasen libres i iguales en dinyidad i derechos i, komo estan ekipados de razon i konsensia,\ndeven komportarsen kon ermandad los unos kon los otros.\nArtikolo 2\nKada persona tiene todos los derechos i libertades proklamados en esta Deklarasion sin dinguna diferensia de\nrasa, kolor, sekso, lingua, relijion, opinion politika, orijin nasional o sosial, situasion ekonomika, nasimiento\no kualkiera otra kondision.\nIndemas, no se azera dinguna diferensia bazada en la kondision politika, juridika o internasional del paiz o\nterritorio al kual apartiene una persona, ke sea un paiz independente, o un territorio basho administrasion\nlegal, no otonomo, o sometido a kualkiera otra limitasion de soverania.\nArtikolo 3\nKada persona tiene derecho a la vida, a la libertad i a la seguridad de su persona.\nArtikolo 4\nDinguno estara sometido a esklavaje ni a servidumbre; el esklavaje i el komersio de esklavos estan\ndefendidos en todas sus formas.",
            "Image": "1849f272ec9664115995ec0e695a1948"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Artikolo 5\nDinguno sera sometido a torturas ni a penas o tratamientos krueles, inumanos o degradantes.\nArtikolo 6\nKada uno tiene derecho, en todas partes, al rekonosimiento de su personalidad frente a la ley.\nArtikolo 7\nTodos son iguales frente a la ley i tienen derecho a la proteksion igual de la ley. Todos tienen derecho a una\nproteksion igual kontra toda diskriminasion en violasion de esta Deklarasion i kontra toda provokasion a tala\ndiskriminasion.\nArtikolo 8\nKada persona tiene el derecho de adresarse a los tribunales nasionales para topar un remedyo efektivo en\nkavzo de violasion de sus derechos fundamentales rekonosidos por la konstitusion o por la ley.\nArtikolo 9\nDinguno no podra ser, arbitrariamente, detenido, metido en prezo, o deportado.\nArtikolo 10\nKada persona tiene derecho, en perfekta igualidad, de ser djuzgado aviertamente i kon djustisia por un\ntribunal independente i imparsial, para la determinasion de sus derechos i ovligasiones o para examinar\nkualkera akuzasion kriminal kontra su persona.\nArtikolo 11\nTodo el ke esta akuzado de ofensa ke yeva kastigo tiene el derecho de ser konsiderado inosente, asta ke es",
            "Image": "6bf9041787975f1a3384718ae28b6876"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "provado kulpavle, segun la ley i el djuisio publiko ke le asigura las garantias menesterozas para su defensia.\nDinguno sera kondenado por kavza de algun akto o omision ke no era kastigavle asegun la ley nasional o\ninternasional en el momento ke el akto fue kometido. Ni se podra impozar kastigo mas grave del ke era\naplikavle en el momento ke el akto fue kometido.\nArtikolo 12\nDinguno sera sometido a intervensiones arbitrarias en su vida privada, su famiya, su kaza o korrespondensia,\nni a atakos sovre su onor o su famiya. Todos tienen el derecho de ser protejados por la ley kontra este modo\nde intervensiones o atakos.\nArtikolo 13\nKada persona tiene derecho de sirkular livremente i elejir su morada adientro de las frontieras de un Estado.\nTodos tienen el derecho de salir de kualkier paiz, inkluyendo el suyo, i retornar a su paiz.\nArtikolo 14\nEn kavzo de persekusion, kada uno tiene el derecho de bushkar i topar azilo en otro paiz.\nEste derecho no podra ser aplikado kontra una aksion djuridika en kavzos de aktos kriminales non-politikos,\no de aktos ke kontradizen los prinsipios de Las Nasiones Unidas.\nArtikolo 15\nKada persona tiene derecho a una nasionalidad.\nDinguno no podra ser privado, arbitrariamente, de su nasionalidad, ni del derecho de trokar de nasionalidad.\nArtikolo 16",
            "Image": "6fe7c9395222cc078197e3170a1c9c0e"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Los ombres i las mujeres de edad de kazarsen tienen derecho, sin dinguna restriksion por motivos de rasa,\nnasionalidad o relijion, de kazarsen i fondar una famiya. Eyos tendran derechos iguales en el kazamiento,\ndurante el matrimonio i en kavzo de disolusion del matrimonio.\nEl kazamiento se podra azer solo kon el konsentimiento libre i kompleto de los futuros espozos.\nLa famiya es el elemento natural i fondamental de la sosiedad i tiene derecho a la proteksion de la sosiedad i\ndel Estado.\nArtikolo 17\nKada persona tiene derecho de tener una propiedad individual o djuntos kon otra djente.\nDinguno no podra ser privado de su propriedad arbitrariamente.\nArtikolo 18\nKada persona tiene derecho a la libertad de pensamiento, de konsensia i de relijion; este derecho inkluye la\nlibertad de trokar de relijion o de kreyensa, i la libertad de manifestar su relijion o su kreensia, solo o djuntos\nkon otros, tanto en publiko ke en privado, para la ensenyansa, la praktika, el kulto i la observasion.\nArtikolo 19\nKada uno i uno tiene derecho de libertad de opinion i de ekspresion. Este derecho inkluye el de no estar\nmolestado a kavza de sus opiniones, i bushkar, resivir, i difundir informasion i ideas, por kualker medio de\nkomunikasion, sin limitasion de frontieras.\nArtikolo 20\nKada persona tiene derecho de la libertad de reunion i de asosiasion pasifika.\nDinguno podra ser ovligado a apartener a una asosiasion.",
            "Image": "983da3959d8f292dad8e07568f785cc4"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Artikolo 21\nKada persona tiene derecho de partisipar en el governo de su paiz direktamente o por medio de\nreprezentantes libremente eskojidos.\nKada persona tiene derecho de partisipar al governo de su paiz en kondisiones de igualidad.\nLa voluntad del puevlo sera la baza de la autoridad del governo. Esta voluntad se ekspresara por medio de\neleksiones legales ke seran organizadas regularmente kon votasion universal, igual i sekreta, o de manera\nekivalente en protejando la libertad del voto.\nArtikolo 22\nKada persona, komo miembra de la komunidad, tiene derecho a la seguridad sosial, i merese, por medio de\nesforsos nasionales i de la kooperasion internasional, i en akordo kon la organizasion i los rekorsos de kada\nestado, a la realizasion i la satisfaksion de los derechos ekonomikos, sosiales i kulturales indispensavles para\nsu dinyidad i al libre dezvelopamiento de su personalidad.\nArtikolo 23\nKada persona tiene derecho al lavoro, a eskojer su lavoro libremente, a kondisiones de lavoro djuisiozas i\nfavoravles i a la proteksion kontra la dezokupasion.\nKada persona, sin dinguna diskriminasion, tiene el derecho de pagamiento igual por lavoro igual.\nKada persona ke lavora tiene derecho a un pagamiento djusto i favoravle, el kual asigurara para el i su\nfamiya una existensia konforme a la dinyidad umana, i ke sera adjustado, si ay menester, por otras formas de\nproteksion sosial.\nKada persona tiene el derecho de fondar i de partisipar en sendikatos para protejar sus interesos.",
            "Image": "3a942e7582c237c4914e77306d8a86ad"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Artikolo 24\nKada persona tiene el derecho de repozo, de gozarse del tiempo libre, inkluzo la limitasion djuisioza de las\noras del lavoro i vakansas periodikas pagadas.\nArtikolo 25\nKada persona tiene derecho a un nivel de vida adekuado para la salud i el bienestar suyos i de su famiya \u2013\ninkluzo el komer, el vistir, la morada, la asistensia medikal i los servisios sosiales menesterozos; de mizmo,\nel tiene derecho de ser asigurado en kavzos de dezokupasion, hazinura, invalidez, bivdez, vejez i otros\nkavzos de piedrita del mantenimiento por sirkonstansias ke no dependen de el.\nLas madres i los rezin nasidos tienen derecho a kudios espesiales i a ayudo. Todas las kriaturas, nasidas\nkomo fruto de kazamiento legal, o no, gozaran de la mizma proteksion sosial.\nArtikolo 26\nKada persona tiene derecho a la edukasion. La edukasion deve ser debaldes, a lo manko en el nivel\nelementario i fundamental. La edukasion elementaria sera ovligatoria. La edukasion teknika i profesional\ndeve ser jeneralmente disponivle; el akseso a los estudios superiores sera igual para todos, tomando en\nkonsiderasion los alkanses de kada uno i uno.\nLa edukasion tendra por buto el dezvelopamiento kompleto de la personalidad umana i el enfortesimiento del\nrespekto a los derechos umanos i a las libertades fundamentales; favorizara el entendimiento, la tolerensia i la\namistad entre todas las nasiones i todos los grupos etnikos o relijiozos; i solevantara las aktividades de las\nNasiones Unidas para el mantenimiento de la paz.\nLos djenitores tendran derecho a eskojer el tipo de edukasion ke eyos preferan dar a sus ijos.\nArtikolo 27",
            "Image": "752c4242751cb493a30c258ec0aa46c3"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Kada persona tiene derecho de tomar parte, libremente, en la vida kultural de la komunidad, a gozar de los\nartes i a partisipar en el progreso sient\u00edfiko i a aprovecharse de sus rezultados.\nKada persona tiene derecho a la proteksion de los interesos morales i materiales ke rezultan de las\nproduksiones sientifikas, literarias o artistikas ke fueron su kreasion.\nArtikolo 28\nKada persona tiene derecho a un orden sosial i internasional en el kual se realizaran kompletamente los\nderechos i libertades proklamados en esta Deklarasion.\nArtikolo 29\nKada persona tiene deveres en respekto a la komunidad, porke su personalidad puede dezveloparse\nkompletamente solo en la komunidad.\nEn el exersisio de sus derechos i de sus libertades, kada persona estara solamente sujeta a las limitasiones\nestablesidas por la ley kon el uniko buto de asegurar el rekonosimiento i el respketo de los derechos i\nlibertades de los otros, i de satisfazer las djustas exijensias de la moral, del orden publiko i del bienestar\njeneral en una sosiedad demokratika.\nEstos derechos i libertades no podran en ningun kavzo ser exersidos en opozision a los butos i prinsipios de\nlas Nasiones Unidas.\nArtikolo 30\nDingun artikolo en la prezente Deklarasion podra ser interpretado en el sentido ke da derecho a algun Estado,\na un grupo o a una persona, de tomar parte en aktividades o de realizar aktos kon el buto de destruir kualkier\nde los derechos i libertades proklamados en esta Deklarasion.",
            "Image": "a411f31b53174194436e383434392a01"
        }
    }
}
