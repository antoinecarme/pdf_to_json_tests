{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469109,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Deklarasion Universal de Derechos Umanos\nPrefasio\nKonsiderando ke la libertad, la djustisia i la paz en el mundo tienen por baza el\nrekonosimiento de la dinyidad propia esensial i de los derechos iguales i no violavles\nde todos los miembros de la famiya umana,\nKonsiderando ke el deskonosimiento i el despresio de los derechos umanos tienen kavzado\naktos de barbaridad ke solevantan la konsensia de la umanidad; i ke fue proklamado komo\nla aspirasion mas alta del ombre, la yegada de un mundo en el kual los umanos,\nliberados del espanto i de la mizeria, gozen de la libertad de la palavra i de la\nlibertad de kreensias,\nKonsiderando ke es esensial ke los derechos umanos sean protejados por un rejimen de\nderecho, para ke el ombre no se veyga ovligado, komo ultimo remedio, de revoltarse\nkontra la tirania i la opresion,\nKonsiderando tambien ke es esensial de favorizar la formasion de relasiones de amistad\nentre las nasiones,\nKonsiderando ke los puevlos de las Nasiones Unidas afirmaron de muevo en la Karta sus\nfey en los derechos fundamentales del ombre, en la dinyidad i la valor de la persona\numana i en la igualdad de derechos de ombres i mujeres; i se deklararon dechididos a\nfavorizar el progreso sosial i a elevar el nivel de vida kon un konsepto mas ancho de\nla libertad,\nKonsiderando ke los Estados Miembros prometieron de asegurar, en kooperasion kon la\nOrganizasion de las Nasiones Unidas, el respekto universal i efektivo a los derechos i\nlibertades fundamentales del ombre, i\nKonsiderando ke una konsepsion komun de estos derechos i libertades es de la mas grande\nimportansia para kumplir kompletamente la dicha prometa,\nLa Asamblea Jeneral\nProklama la prezente Deklarasion Universal de Derechos Umanos komo ideal komun ke deven\nesforsarsen de alkansar todos los puevlos i todas las nasiones para ke kada persona i\nkada asosiasion, inspirandosen siempre de esta deklarasion, perkuren, kon la ensenyansa\ni la edukasion, a espandir el respekto a estos derechos i libertades, i aseguren, por\nmezuras progresivas nasionales i internasionales, su rekonosimiento i su aplikasion\nuniversal i efektiva, tanto entre los puevlos de los Estados Miembros komo entre los de\nlos territorios ke estan debasho de sus juridiksion.\nArtikolo 1\nTodos los umanos nasen libres i iguales en dinyidad i derechos i, komo estan ekipados\nde razon i konsensia, deven komportarsen kon ermandad los unos kon los otros.\nArtikolo 2\nKada persona tiene todos los derechos i libertades proklamados en esta Deklarasion sin\ndinguna diferensia de rasa, kolor, sekso, lingua, relijion, opinion politika, orijin\nnasional o sosial, situasion ekonomika, nasimiento o kualkiera otra kondision.",
            "Image": "771c765c2bc2f2ff8695cf5e31a48fcb"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Indemas, no se azera dinguna diferensia bazada en la kondision politika, juridika o\ninternasional del paiz o territorio al kual apartiene una persona, ke sea un paiz\nindependente, o un territorio basho administrasion legal, no otonomo, o sometido a\nkualkiera otra limitasion de soverania.\nArtikolo 3\nKada persona tiene derecho a la vida, a la libertad i a la seguridad de su persona.\nArtikolo 4\nDinguno estara sometido a esklavaje ni a servidumbre; el esklavaje i el komersio de\nesklavos estan defendidos en todas sus formas.\nArtikolo 5\nDinguno sera sometido a torturas ni a penas o tratamientos krueles, inumanos o\ndegradantes.\nArtikolo 6\nKada uno tiene derecho, en todas partes, al rekonosimiento de su personalidad frente a\nla ley.\nArtikolo 7\nTodos son iguales frente a la ley i tienen derecho a la proteksion igual de la ley.\nTodos tienen derecho a una proteksion igual kontra toda diskriminasion en violasion de\nesta Deklarasion i kontra toda provokasion a tala diskriminasion.\nArtikolo 8\nKada persona tiene el derecho de adresarse a los tribunales nasionales para topar un\nremedyo efektivo en kavzo de violasion de sus derechos fundamentales rekonosidos por la\nkonstitusion o por la ley.\nArtikolo 9\nDinguno no podra ser, arbitrariamente, detenido, metido en prezo, o deportado.\nArtikolo 10\nKada persona tiene derecho, en perfekta igualidad, de ser djuzgado aviertamente i kon\ndjustisia por un tribunal independente i imparsial, para la determinasion de sus\nderechos i ovligasiones o para examinar kualkera akuzasion kriminal kontra su persona.\nArtikolo 11\nTodo el ke esta akuzado de ofensa ke yeva kastigo tiene el derecho de ser konsiderado\ninosente, asta ke es provado kulpavle, segun la ley i el djuisio publiko ke le asigura\nlas garantias menesterozas para su defensia.\nDinguno sera kondenado por kavza de algun akto o omision ke no era kastigavle asegun la\nley nasional o internasional en el momento ke el akto fue kometido. Ni se podra impozar\nkastigo mas grave del ke era aplikavle en el momento ke el akto fue kometido.\nArtikolo 12",
            "Image": "c260dd5730ec7e1177786463b76e91c6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Dinguno sera sometido a intervensiones arbitrarias en su vida privada, su famiya, su\nkaza o korrespondensia, ni a atakos sovre su onor o su famiya. Todos tienen el derecho\nde ser protejados por la ley kontra este modo de intervensiones o atakos.\nArtikolo 13\nKada persona tiene derecho de sirkular livremente i elejir su morada adientro de las\nfrontieras de un Estado.\nTodos tienen el derecho de salir de kualkier paiz, inkluyendo el suyo, i retornar a su\npaiz.\nArtikolo 14\nEn kavzo de persekusion, kada uno tiene el derecho de bushkar i topar azilo en otro\npaiz.\nEste derecho no podra ser aplikado kontra una aksion djuridika en kavzos de aktos\nkriminales non-politikos, o de aktos ke kontradizen los prinsipios de Las Nasiones\nUnidas.\nArtikolo 15\nKada persona tiene derecho a una nasionalidad.\nDinguno no podra ser privado, arbitrariamente, de su nasionalidad, ni del derecho de\ntrokar de nasionalidad.\nArtikolo 16\nLos ombres i las mujeres de edad de kazarsen tienen derecho, sin dinguna restriksion\npor motivos de rasa, nasionalidad o relijion, de kazarsen i fondar una famiya. Eyos\ntendran derechos iguales en el kazamiento, durante el matrimonio i en kavzo de\ndisolusion del matrimonio.\nEl kazamiento se podra azer solo kon el konsentimiento libre i kompleto de los futuros\nespozos.\nLa famiya es el elemento natural i fondamental de la sosiedad i tiene derecho a la\nproteksion de la sosiedad i del Estado.\nArtikolo 17\nKada persona tiene derecho de tener una propiedad individual o djuntos kon otra djente.\nDinguno no podra ser privado de su propriedad arbitrariamente.\nArtikolo 18\nKada persona tiene derecho a la libertad de pensamiento, de konsensia i de relijion;\neste derecho inkluye la libertad de trokar de relijion o de kreyensa, i la libertad de\nmanifestar su relijion o su kreensia, solo o djuntos kon otros, tanto en publiko ke en\nprivado, para la ensenyansa, la praktika, el kulto i la observasion.\nArtikolo 19\nKada uno i uno tiene derecho de libertad de opinion i de ekspresion. Este derecho",
            "Image": "c1df75f6f19ef4be3c4bf9c733709f09"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "inkluye el de no estar molestado a kavza de sus opiniones, i bushkar, resivir, i\ndifundir informasion i ideas, por kualker medio de komunikasion, sin limitasion de\nfrontieras.\nArtikolo 20\nKada persona tiene derecho de la libertad de reunion i de asosiasion pasifika.\nDinguno podra ser ovligado a apartener a una asosiasion.\nArtikolo 21\nKada persona tiene derecho de partisipar en el governo de su paiz direktamente o por\nmedio de reprezentantes libremente eskojidos.\nKada persona tiene derecho de partisipar al governo de su paiz en kondisiones de\nigualidad.\nLa voluntad del puevlo sera la baza de la autoridad del governo. Esta voluntad se\nekspresara por medio de eleksiones legales ke seran organizadas regularmente kon\nvotasion universal, igual i sekreta, o de manera ekivalente en protejando la libertad\ndel voto.\nArtikolo 22\nKada persona, komo miembra de la komunidad, tiene derecho a la seguridad sosial, i\nmerese, por medio de esforsos nasionales i de la kooperasion internasional, i en akordo\nkon la organizasion i los rekorsos de kada estado, a la realizasion i la satisfaksion\nde los derechos ekonomikos, sosiales i kulturales indispensavles para su dinyidad i al\nlibre dezvelopamiento de su personalidad.\nArtikolo 23\nKada persona tiene derecho al lavoro, a eskojer su lavoro libremente, a kondisiones de\nlavoro djuisiozas i favoravles i a la proteksion kontra la dezokupasion.\nKada persona, sin dinguna diskriminasion, tiene el derecho de pagamiento igual por\nlavoro igual.\nKada persona ke lavora tiene derecho a un pagamiento djusto i favoravle, el kual\nasigurara para el i su famiya una existensia konforme a la dinyidad umana, i ke sera\nadjustado, si ay menester, por otras formas de proteksion sosial.\nKada persona tiene el derecho de fondar i de partisipar en sendikatos para protejar sus\ninteresos.\nArtikolo 24\nKada persona tiene el derecho de repozo, de gozarse del tiempo libre, inkluzo la\nlimitasion djuisioza de las oras del lavoro i vakansas periodikas pagadas.\nArtikolo 25\nKada persona tiene derecho a un nivel de vida adekuado para la salud i el bienestar\nsuyos i de su famiya \u2013 inkluzo el komer, el vistir, la morada, la asistensia medikal i\nlos servisios sosiales menesterozos; de mizmo, el tiene derecho de ser asigurado en\nkavzos de dezokupasion, hazinura, invalidez, bivdez, vejez i otros kavzos de piedrita",
            "Image": "71d94c618979df54d2d7638879c88ef3"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "del mantenimiento por sirkonstansias ke no dependen de el.\nLas madres i los rezin nasidos tienen derecho a kudios espesiales i a ayudo. Todas las\nkriaturas, nasidas komo fruto de kazamiento legal, o no, gozaran de la mizma proteksion\nsosial.\nArtikolo 26\nKada persona tiene derecho a la edukasion. La edukasion deve ser debaldes, a lo manko\nen el nivel elementario i fundamental. La edukasion elementaria sera ovligatoria. La\nedukasion teknika i profesional deve ser jeneralmente disponivle; el akseso a los\nestudios superiores sera igual para todos, tomando en konsiderasion los alkanses de\nkada uno i uno.\nLa edukasion tendra por buto el dezvelopamiento kompleto de la personalidad umana i el\nenfortesimiento del respekto a los derechos umanos i a las libertades fundamentales;\nfavorizara el entendimiento, la tolerensia i la amistad entre todas las nasiones i\ntodos los grupos etnikos o relijiozos; i solevantara las aktividades de las Nasiones\nUnidas para el mantenimiento de la paz.\nLos djenitores tendran derecho a eskojer el tipo de edukasion ke eyos preferan dar a\nsus ijos.\nArtikolo 27\nKada persona tiene derecho de tomar parte, libremente, en la vida kultural de la\nkomunidad, a gozar de los artes i a partisipar en el progreso sient\u00edfiko i a\naprovecharse de sus rezultados.\nKada persona tiene derecho a la proteksion de los interesos morales i materiales ke\nrezultan de las produksiones sientifikas, literarias o artistikas ke fueron su\nkreasion.\nArtikolo 28\nKada persona tiene derecho a un orden sosial i internasional en el kual se realizaran\nkompletamente los derechos i libertades proklamados en esta Deklarasion.\nArtikolo 29\nKada persona tiene deveres en respekto a la komunidad, porke su personalidad puede\ndezveloparse kompletamente solo en la komunidad.\nEn el exersisio de sus derechos i de sus libertades, kada persona estara solamente\nsujeta a las limitasiones establesidas por la ley kon el uniko buto de asegurar el\nrekonosimiento i el respketo de los derechos i libertades de los otros, i de satisfazer\nlas djustas exijensias de la moral, del orden publiko i del bienestar jeneral en una\nsosiedad demokratika.\nEstos derechos i libertades no podran en ningun kavzo ser exersidos en opozision a los\nbutos i prinsipios de las Nasiones Unidas.\nArtikolo 30\nDingun artikolo en la prezente Deklarasion podra ser interpretado en el sentido ke da\nderecho a algun Estado, a un grupo o a una persona, de tomar parte en aktividades o de",
            "Image": "ca1134290db65c6b9dbc91d231dbda2a"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "realizar aktos kon el buto de destruir kualkier de los derechos i libertades\nproklamados en esta Deklarasion.",
            "Image": "0526ef20a895bfe99704e28129619d7a"
        }
    }
}
