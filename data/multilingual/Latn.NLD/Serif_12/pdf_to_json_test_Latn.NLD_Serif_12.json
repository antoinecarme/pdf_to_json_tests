{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469687,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "UNIVERSELE VERKLARING VAN DE RECHTEN VAN DE MENS\nPreambule\nOverwegende, dat erkenning van de inherente waardigheid en van de gelijke en onvervreemdbare rechten van\nalle leden van de mensengemeenschap grondslag is voor de vrijheid, gerechtigheid en vrede in de wereld;\nOverwegende, dat terzijdestelling van en minachting voor de rechten van de mens geleid hebben tot barbaarse\nhandelingen, die het geweten van de mensheid geweld hebben aangedaan en dat de komst van een wereld,\nwaarin de mensen vrijheid van meningsuiting en geloof zullen genieten, en vrij zullen zijn van vrees en gebrek,\nis verkondigd als het hoogste ideaal van iedere mens;\nOverwegende, dat het van het grootste belang is, dat de rechten van de mens beschermd worden door de\nsuprematie van het recht, opdat de mens niet gedwongen worde om in laatste instantie zijn toevlucht te nemen\ntot opstand tegen tyrannie en onderdrukking;\nOverwegende, dat het van het grootste belang is om de ontwikkeling van vriendschappelijke betrekkingen\ntussen de naties te bevorderen;\nOverwegende, dat de volkeren van de Verenigde Naties in het Handvest hun vertrouwen in de fundamentele\nrechten van de mens, in de waardigheid en de waarde van de mens en in de gelijke rechten van mannen en\nvrouwen opnieuw hebben bevestigd, en besloten hebben om sociale vooruitgang en een hogere levensstandaard\nin groter vrijheid te bevorderen;\nOverwegende, dat de Staten, welke Lid zijn van de Verenigde Naties, zich plechtig verbonden hebben om, in\nsamenwerking met de Organisatie van de Verenigde Naties, overal de eerbied voor en inachtneming van de\nrechten van de mens en de fundamentele vrijheden te bevorderen;\nOverwegende, dat het van het grootste belang is voor de volledige nakoming van deze verbintenis, dat een ieder\nbegrip hebbe voor deze rechten en vrijheden;\nOp grond daarvan proclameert de Algemene Vergadering deze Universele Verklaring van de Rechten van de\nMens als het gemeenschappelijk door alle volkeren en alle naties te bereiken ideaal, opdat ieder individu en elk\norgaan van de gemeenschap, met deze verklaring voortdurend voor ogen, er naar zal streven door onderwijs en\nopvoeding de eerbied voor deze rechten en vrijheden te bevorderen, en door vooruitstrevende maatregelen, op\nnationaal en internationaal terrein, deze rechten algemeen en daadwerkelijk te doen erkennen en toepassen,\nzowel onder de volkeren van Staten die Lid van de Verenigde Naties zijn, zelf, als onder de volkeren van\ngebieden, die onder hun jurisdictie staan:\nArtikel 1\nAlle mensen worden vrij en gelijk in waardigheid en rechten geboren. Zij zijn begiftigd met verstand en\ngeweten, en behoren zich jegens elkander in een geest van broederschap te gedragen.\nArtikel 2\nEen ieder heeft aanspraak op alle rechten en vrijheden, in deze Verklaring opgesomd, zonder enig onderscheid\nvan welke aard ook, zoals ras, kleur, geslacht, taal, godsdienst, politieke of andere overtuiging, nationale of\nmaatschappelijke afkomst, eigendom, geboorte of andere status.\nVerder zal geen onderscheid worden gemaakt naar de politieke, juridische of internationale status van het land\nof gebied, waartoe iemand behoort, onverschillig of het een onafhankelijk, trust-, of niet-zelfbesturend gebied\nbetreft, dan wel of er een andere beperking van de soevereiniteit bestaat.\nArtikel 3\nEen ieder heeft het recht op leven, vrijheid en onschendbaarheid van zijn persoon.\nArtikel 4\nNiemand zal in slavernij of horigheid gehouden worden. Slavernij en slavenhandel in iedere vorm zijn verboden.\nArtikel 5\nNiemand zal onderworpen worden aan folteringen, noch aan een wrede, onmenselijke of onterende behandeling\nof bestraffing.\nArtikel 6\nEen ieder heeft, waar hij zich ook bevindt, het recht als persoon erkend te worden voor de wet.\nArtikel 7\nAllen zijn gelijk voor de wet en hebben zonder onderscheid aanspraak op gelijke bescherming door de wet. Allen",
            "Image": "ca41cd14ac50c992d9ac0cfad0d0df1d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "hebben aanspraak op gelijke bescherming tegen iedere achterstelling in strijd met deze Verklaring en tegen\niedere ophitsing tot een dergelijke achterstelling.\nArtikel 8\nEen ieder heeft recht op daadwerkelijke rechtshulp van bevoegde nationale rechterlijke instanties tegen\nhandelingen, welke in strijd zijn met de grondrechten hem toegekend bij Grondwet of wet.\nArtikel 9\nNiemand zal onderworpen worden aan willekeurige arrestatie, detentie of verbanning.\nArtikel 10\nEen ieder heeft, in volle gelijkheid, recht op een eerlijke en openbare behandeling van zijn zaak door een\nonafhankelijke en onpartijdige rechterlijke instantie bij het vaststellen van zijn rechten en verplichtingen en bij\nhet bepalen van de gegrondheid van een tegen hem ingestelde strafvervolging.\nArtikel 11\nEen ieder, die wegens een strafbaar feit wordt vervolgd, heeft er recht op voor onschuldig gehouden te worden,\ntotdat zijn schuld krachtens de wet bewezen wordt in een openbare rechtszitting, waarbij hem alle waarborgen,\nnodig voor zijn verdediging, zijn toegekend.\nNiemand zal voor schuldig gehouden worden aan enig strafrechtelijk vergrijp op grond van enige handeling of\nenig verzuim, welke naar nationaal of internationaal recht geen strafrechtelijk vergrijp betekenden op het\ntijdstip, waarop de handeling of het verzuim begaan werd. Evenmin zal een zwaardere straf worden opgelegd\ndan die, welke ten tijde van het begaan van het strafbare feit van toepassing was.\nArtikel 12\nNiemand zal onderworpen worden aan willekeurige inmenging in zijn persoonlijke aangelegenheden, in zijn\ngezin, zijn tehuis of zijn briefwisseling, noch aan enige aantasting van zijn eer of goede naam. Tegen een\ndergelijke inmenging of aantasting heeft een ieder recht op bescherming door de wet.\nArtikel 13\nEen ieder heeft het recht zich vrijelijk te verplaatsen en te vertoeven binnen de grenzen van elke Staat.\nEen ieder heeft het recht welk land ook, met inbegrip van het zijne, te verlaten en naar zijn land terug te keren.\nArtikel 14\nEen ieder heeft het recht om in andere landen asiel te zoeken en te genieten tegen vervolging.\nOp dit recht kan geen beroep worden gedaan ingeval van strafvervolgingen wegens misdrijven van niet-politieke\naard of handelingen in strijd met de doeleinden en beginselen van de Verenigde Naties.\nArtikel 15\nEen ieder heeft het recht op een nationaliteit.\nAan niemand mag willekeurig zijn nationaliteit worden ontnomen, noch het recht worden ontzegd om van\nnationaliteit te veranderen.\nArtikel 16\nZonder enige beperking op grond van ras, nationaliteit of godsdienst, hebben mannen en vrouwen van huwbare\nleeftijd het recht om te huwen en een gezin te stichten. Zij hebben gelijke rechten wat het huwelijk betreft,\ntijdens het huwelijk en bij de ontbinding ervan.\nEen huwelijk kan slechts worden gesloten met de vrije en volledige toestemming van de aanstaande\nechtgenoten.\nHet gezin is de natuurlijke en fundamentele groepseenheid van de maatschappij en heeft recht op bescherming\ndoor de maatschappij en de Staat.\nArtikel 17\nEen ieder heeft recht op eigendom, hetzij alleen, hetzij tezamen met anderen.\nNiemand mag willekeurig van zijn eigendom worden beroofd.\nArtikel 18\nEen ieder heeft recht op vrijheid van gedachte, geweten en godsdienst;dit recht omvat tevens de vrijheid om van",
            "Image": "1a2b58cb3de2d31b0fcbb45ab556bb78"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "godsdienst of overtuiging te veranderen, alsmede de vrijheid hetzij alleen, hetzij met anderen zowel in het\nopenbaar als in zijn particuliere leven zijn godsdienst of overtuiging te belijden door het onderwijzen ervan,\ndoor de praktische toepassing, door eredienst en de inachtneming van de geboden en voorschriften.\nArtikel 19\nEen ieder heeft recht op vrijheid van mening en meningsuiting. Dit recht omvat de vrijheid om zonder\ninmenging een mening te koesteren en om door alle middelen en ongeacht grenzen inlichtingen en denkbeelden\nop te sporen, te ontvangen en door te geven.\nArtikel 20\nEen ieder heeft recht op vrijheid van vreedzame vereniging en vergadering.\nNiemand mag worden gedwongen om tot een vereniging te behoren.\nArtikel 21\nEen ieder heeft het recht om deel te nemen aan het bestuur van zijn land, rechtstreeks of door middel van vrij\ngekozen vertegenwoordigers.\nEen ieder heeft het recht om op voet van gelijkheid te worden toegelaten tot de overheidsdiensten van zijn land.\nDe wil van het volk zal de grondslag zijn van het gezag van de Regering; deze wil zal tot uiting komen in\nperiodieke en eerlijke verkiezingen, die gehouden zullen worden krachtens algemeen en gelijkwaardig kiesrecht\nen bij geheime stemmingen of volgens een procedure, die evenzeer de vrijheid van de stemmen verzekert.\nArtikel 22\nEen ieder heeft als lid van de gemeenschap recht op maatschappelijke zekerheid en heeft er aanspraak op, dat\ndoor middel van nationale inspanning en internationale samenwerking, en overeenkomstig de organisatie en de\nhulpbronnen van de betreffende Staat, de economische, sociale en culturele rechten, die onmisbaar zijn voor\nzijn waardigheid en voor de vrije ontplooiing van zijn persoonlijkheid, verwezenlijkt worden.\nArtikel 23\nEen ieder heeft recht op arbeid, op vrije keuze van beroep, op rechtmatige en gunstige arbeidsvoorwaarden en\nop bescherming tegen werkloosheid.\nEen ieder, zonder enige achterstelling, heeft recht op gelijk loon voor gelijke arbeid.\nEen ieder, die arbeid verricht, heeft recht op een rechtvaardige en gunstige beloning, welke hem en zijn gezin\neen menswaardig bestaan verzekert, welke beloning zo nodig met andere middelen van sociale bescherming zal\nworden aangevuld.\nEen ieder heeft het recht om vakverenigingen op te richten en zich daarbij aan te sluiten ter bescherming van\nzijn belangen.\nArtikel 24\nEen ieder heeft recht op rust en op eigen vrije tijd, met inbegrip van een redelijke beperking van de arbeidstijd,\nen op periodieke vakanties met behoud van loon.\nArtikel 25\nEen ieder heeft recht op een levensstandaard, die hoog genoeg is voor de gezondheid en het welzijn van zichzelf\nen zijn gezin, waaronder inbegrepen voeding, kleding, huisvesting en geneeskundige verzorging en de\nnoodzakelijke sociale diensten, alsmede het recht op voorziening in geval van werkloosheid, ziekte, invaliditeit,\noverlijden van de echtgenoot, ouderdom of een ander gemis aan bestaansmiddelen, ontstaan ten gevolge van\nomstandigheden onafhankelijk van zijn wil.\nMoeder en kind hebben recht op bijzondere zorg en bijstand. Alle kinderen, al dan niet wettig, zullen dezelfde\nsociale bescherming genieten.\nArtikel 26\nEen ieder heeft recht op onderwijs; het onderwijs zal kosteloos zijn, althans wat het lager en basisonderwijs\nbetreft. Het lager onderwijs zal verplicht zijn. Ambachtsonderwijs en beroepsopleiding zullen algemeen\nbeschikbaar worden gesteld. Hoger onderwijs zal openstaan voor een ieder, die daartoe de begaafdheid bezit.\nHet onderwijs zal gericht zijn op de volle ontwikkeling van de menselijke persoonlijkheid en op de versterking\nvan de eerbied voor de rechten van de mens en de fundamentele vrijheden. Het zal het begrip, de\nverdraagzaamheid en de vriendschap onder alle naties, rassen of godsdienstige groepen bevorderen en het zal\nde werkzaamheden van de Verenigde Naties voor de handhaving van de vrede steunen.",
            "Image": "f01e590c244a500ed30b847b4e8fddaa"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Aan de ouders komt in de eerste plaats het recht toe om de soort van opvoeding en onderwijs te kiezen, welke\naan hun kinderen zal worden gegeven.\nArtikel 27\nEen ieder heeft het recht om vrijelijk deel te nemen aan het culturele leven van de gemeenschap, om te\ngenieten van kunst en om deel te hebben aan wetenschappelijke vooruitgang en de vruchten daarvan.\nEen ieder heeft het recht op de bescherming van de geestelijke en materi\u00eble belangen, voortspruitende uit een\nwetenschappelijk, letterkundig of artistiek werk, dat hij heeft voortgebracht.\nArtikel 28\nEen ieder heeft recht op het bestaan van een zodanige maatschappelijke en internationale orde, dat de rechten\nen vrijheden, in deze Verklaring genoemd, daarin ten volle kunnen worden verwezenlijkt.\nArtikel 29\nEen ieder heeft plichten jegens de gemeenschap, zonder welke de vrije en volledige ontplooiing van zijn\npersoonlijkheid niet mogelijk is.\nIn de uitoefening van zijn rechten en vrijheden zal een ieder slechts onderworpen zijn aan die beperkingen,\nwelke bij de wet zijn vastgesteld en wel uitsluitend ter verzekering van de onmisbare erkenning en eerbiediging\nvan de rechten en vrijheden van anderen en om te voldoen aan de gerechtvaardigde eisen van de moraliteit, de\nopenbare orde en het algemeen welzijn in een democratische gemeenschap.\nDeze rechten en vrijheden mogen in geen geval worden uitgeoefend in strijd met de doeleinden en beginselen\nvan de Verenigde Naties.\nArtikel 30\nGeen bepaling in deze Verklaring zal zodanig mogen worden uitgelegd, dat welke Staat, groep of persoon dan\nook, daaraan enig recht kan ontlenen om iets te ondernemen of handelingen van welke aard ook te verrichten,\ndie vernietiging van een van de rechten en vrijheden, in deze Verkaring genoemd, ten doel hebben.",
            "Image": "c5610d95134111c26e382211b4db2cf0"
        }
    }
}
