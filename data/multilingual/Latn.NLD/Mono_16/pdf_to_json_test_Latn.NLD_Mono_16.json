{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469651,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "UNIVERSELE VERKLARING VAN DE RECHTEN VAN DE MENS\nPreambule\nOverwegende, dat erkenning van de inherente waardigheid en van de\ngelijke en onvervreemdbare rechten van alle leden van de\nmensengemeenschap grondslag is voor de vrijheid, gerechtigheid en vrede\nin de wereld;\nOverwegende, dat terzijdestelling van en minachting voor de rechten van\nde mens geleid hebben tot barbaarse handelingen, die het geweten van de\nmensheid geweld hebben aangedaan en dat de komst van een wereld, waarin\nde mensen vrijheid van meningsuiting en geloof zullen genieten, en vrij\nzullen zijn van vrees en gebrek, is verkondigd als het hoogste ideaal\nvan iedere mens;\nOverwegende, dat het van het grootste belang is, dat de rechten van de\nmens beschermd worden door de suprematie van het recht, opdat de mens\nniet gedwongen worde om in laatste instantie zijn toevlucht te nemen tot\nopstand tegen tyrannie en onderdrukking;\nOverwegende, dat het van het grootste belang is om de ontwikkeling van\nvriendschappelijke betrekkingen tussen de naties te bevorderen;\nOverwegende, dat de volkeren van de Verenigde Naties in het Handvest hun\nvertrouwen in de fundamentele rechten van de mens, in de waardigheid en\nde waarde van de mens en in de gelijke rechten van mannen en vrouwen\nopnieuw hebben bevestigd, en besloten hebben om sociale vooruitgang en\neen hogere levensstandaard in groter vrijheid te bevorderen;\nOverwegende, dat de Staten, welke Lid zijn van de Verenigde Naties, zich\nplechtig verbonden hebben om, in samenwerking met de Organisatie van de\nVerenigde Naties, overal de eerbied voor en inachtneming van de rechten\nvan de mens en de fundamentele vrijheden te bevorderen;\nOverwegende, dat het van het grootste belang is voor de volledige\nnakoming van deze verbintenis, dat een ieder begrip hebbe voor deze\nrechten en vrijheden;\nOp grond daarvan proclameert de Algemene Vergadering deze Universele\nVerklaring van de Rechten van de Mens als het gemeenschappelijk door\nalle volkeren en alle naties te bereiken ideaal, opdat ieder individu en\nelk orgaan van de gemeenschap, met deze verklaring voortdurend voor\nogen, er naar zal streven door onderwijs en opvoeding de eerbied voor\ndeze rechten en vrijheden te bevorderen, en door vooruitstrevende\nmaatregelen, op nationaal en internationaal terrein, deze rechten\nalgemeen en daadwerkelijk te doen erkennen en toepassen, zowel onder de\nvolkeren van Staten die Lid van de Verenigde Naties zijn, zelf, als\nonder de volkeren van gebieden, die onder hun jurisdictie staan:\nArtikel 1\nAlle mensen worden vrij en gelijk in waardigheid en rechten geboren. Zij\nzijn begiftigd met verstand en geweten, en behoren zich jegens elkander\nin een geest van broederschap te gedragen.",
            "Image": "25cffa7254681749209b31eebc2f652a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikel 2\nEen ieder heeft aanspraak op alle rechten en vrijheden, in deze\nVerklaring opgesomd, zonder enig onderscheid van welke aard ook, zoals\nras, kleur, geslacht, taal, godsdienst, politieke of andere overtuiging,\nnationale of maatschappelijke afkomst, eigendom, geboorte of andere\nstatus.\nVerder zal geen onderscheid worden gemaakt naar de politieke, juridische\nof internationale status van het land of gebied, waartoe iemand behoort,\nonverschillig of het een onafhankelijk, trust-, of niet-zelfbesturend\ngebied betreft, dan wel of er een andere beperking van de soevereiniteit\nbestaat.\nArtikel 3\nEen ieder heeft het recht op leven, vrijheid en onschendbaarheid van\nzijn persoon.\nArtikel 4\nNiemand zal in slavernij of horigheid gehouden worden. Slavernij en\nslavenhandel in iedere vorm zijn verboden.\nArtikel 5\nNiemand zal onderworpen worden aan folteringen, noch aan een wrede,\nonmenselijke of onterende behandeling of bestraffing.\nArtikel 6\nEen ieder heeft, waar hij zich ook bevindt, het recht als persoon erkend\nte worden voor de wet.\nArtikel 7\nAllen zijn gelijk voor de wet en hebben zonder onderscheid aanspraak op\ngelijke bescherming door de wet. Allen hebben aanspraak op gelijke\nbescherming tegen iedere achterstelling in strijd met deze Verklaring en\ntegen iedere ophitsing tot een dergelijke achterstelling.\nArtikel 8\nEen ieder heeft recht op daadwerkelijke rechtshulp van bevoegde\nnationale rechterlijke instanties tegen handelingen, welke in strijd\nzijn met de grondrechten hem toegekend bij Grondwet of wet.\nArtikel 9\nNiemand zal onderworpen worden aan willekeurige arrestatie, detentie of\nverbanning.\nArtikel 10\nEen ieder heeft, in volle gelijkheid, recht op een eerlijke en openbare\nbehandeling van zijn zaak door een onafhankelijke en onpartijdige\nrechterlijke instantie bij het vaststellen van zijn rechten en",
            "Image": "f7cf951981c9f1ec3fbec70154730876"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "verplichtingen en bij het bepalen van de gegrondheid van een tegen hem\ningestelde strafvervolging.\nArtikel 11\nEen ieder, die wegens een strafbaar feit wordt vervolgd, heeft er recht\nop voor onschuldig gehouden te worden, totdat zijn schuld krachtens de\nwet bewezen wordt in een openbare rechtszitting, waarbij hem alle\nwaarborgen, nodig voor zijn verdediging, zijn toegekend.\nNiemand zal voor schuldig gehouden worden aan enig strafrechtelijk\nvergrijp op grond van enige handeling of enig verzuim, welke naar\nnationaal of internationaal recht geen strafrechtelijk vergrijp\nbetekenden op het tijdstip, waarop de handeling of het verzuim begaan\nwerd. Evenmin zal een zwaardere straf worden opgelegd dan die, welke ten\ntijde van het begaan van het strafbare feit van toepassing was.\nArtikel 12\nNiemand zal onderworpen worden aan willekeurige inmenging in zijn\npersoonlijke aangelegenheden, in zijn gezin, zijn tehuis of zijn\nbriefwisseling, noch aan enige aantasting van zijn eer of goede naam.\nTegen een dergelijke inmenging of aantasting heeft een ieder recht op\nbescherming door de wet.\nArtikel 13\nEen ieder heeft het recht zich vrijelijk te verplaatsen en te vertoeven\nbinnen de grenzen van elke Staat.\nEen ieder heeft het recht welk land ook, met inbegrip van het zijne, te\nverlaten en naar zijn land terug te keren.\nArtikel 14\nEen ieder heeft het recht om in andere landen asiel te zoeken en te\ngenieten tegen vervolging.\nOp dit recht kan geen beroep worden gedaan ingeval van strafvervolgingen\nwegens misdrijven van niet-politieke aard of handelingen in strijd met\nde doeleinden en beginselen van de Verenigde Naties.\nArtikel 15\nEen ieder heeft het recht op een nationaliteit.\nAan niemand mag willekeurig zijn nationaliteit worden ontnomen, noch het\nrecht worden ontzegd om van nationaliteit te veranderen.\nArtikel 16\nZonder enige beperking op grond van ras, nationaliteit of godsdienst,\nhebben mannen en vrouwen van huwbare leeftijd het recht om te huwen en\neen gezin te stichten. Zij hebben gelijke rechten wat het huwelijk\nbetreft, tijdens het huwelijk en bij de ontbinding ervan.\nEen huwelijk kan slechts worden gesloten met de vrije en volledige",
            "Image": "1ea09543fd92e74fb3efd23ca137858d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "toestemming van de aanstaande echtgenoten.\nHet gezin is de natuurlijke en fundamentele groepseenheid van de\nmaatschappij en heeft recht op bescherming door de maatschappij en de\nStaat.\nArtikel 17\nEen ieder heeft recht op eigendom, hetzij alleen, hetzij tezamen met\nanderen.\nNiemand mag willekeurig van zijn eigendom worden beroofd.\nArtikel 18\nEen ieder heeft recht op vrijheid van gedachte, geweten en\ngodsdienst;dit recht omvat tevens de vrijheid om van godsdienst of\novertuiging te veranderen, alsmede de vrijheid hetzij alleen, hetzij met\nanderen zowel in het openbaar als in zijn particuliere leven zijn\ngodsdienst of overtuiging te belijden door het onderwijzen ervan, door\nde praktische toepassing, door eredienst en de inachtneming van de\ngeboden en voorschriften.\nArtikel 19\nEen ieder heeft recht op vrijheid van mening en meningsuiting. Dit recht\nomvat de vrijheid om zonder inmenging een mening te koesteren en om door\nalle middelen en ongeacht grenzen inlichtingen en denkbeelden op te\nsporen, te ontvangen en door te geven.\nArtikel 20\nEen ieder heeft recht op vrijheid van vreedzame vereniging en\nvergadering.\nNiemand mag worden gedwongen om tot een vereniging te behoren.\nArtikel 21\nEen ieder heeft het recht om deel te nemen aan het bestuur van zijn\nland, rechtstreeks of door middel van vrij gekozen vertegenwoordigers.\nEen ieder heeft het recht om op voet van gelijkheid te worden toegelaten\ntot de overheidsdiensten van zijn land.\nDe wil van het volk zal de grondslag zijn van het gezag van de Regering;\ndeze wil zal tot uiting komen in periodieke en eerlijke verkiezingen,\ndie gehouden zullen worden krachtens algemeen en gelijkwaardig kiesrecht\nen bij geheime stemmingen of volgens een procedure, die evenzeer de\nvrijheid van de stemmen verzekert.\nArtikel 22\nEen ieder heeft als lid van de gemeenschap recht op maatschappelijke\nzekerheid en heeft er aanspraak op, dat door middel van nationale\ninspanning en internationale samenwerking, en overeenkomstig de\norganisatie en de hulpbronnen van de betreffende Staat, de economische,",
            "Image": "3aa7529112328591f63f750df0d6f19c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "sociale en culturele rechten, die onmisbaar zijn voor zijn waardigheid\nen voor de vrije ontplooiing van zijn persoonlijkheid, verwezenlijkt\nworden.\nArtikel 23\nEen ieder heeft recht op arbeid, op vrije keuze van beroep, op\nrechtmatige en gunstige arbeidsvoorwaarden en op bescherming tegen\nwerkloosheid.\nEen ieder, zonder enige achterstelling, heeft recht op gelijk loon voor\ngelijke arbeid.\nEen ieder, die arbeid verricht, heeft recht op een rechtvaardige en\ngunstige beloning, welke hem en zijn gezin een menswaardig bestaan\nverzekert, welke beloning zo nodig met andere middelen van sociale\nbescherming zal worden aangevuld.\nEen ieder heeft het recht om vakverenigingen op te richten en zich\ndaarbij aan te sluiten ter bescherming van zijn belangen.\nArtikel 24\nEen ieder heeft recht op rust en op eigen vrije tijd, met inbegrip van\neen redelijke beperking van de arbeidstijd, en op periodieke vakanties\nmet behoud van loon.\nArtikel 25\nEen ieder heeft recht op een levensstandaard, die hoog genoeg is voor de\ngezondheid en het welzijn van zichzelf en zijn gezin, waaronder\ninbegrepen voeding, kleding, huisvesting en geneeskundige verzorging en\nde noodzakelijke sociale diensten, alsmede het recht op voorziening in\ngeval van werkloosheid, ziekte, invaliditeit, overlijden van de\nechtgenoot, ouderdom of een ander gemis aan bestaansmiddelen, ontstaan\nten gevolge van omstandigheden onafhankelijk van zijn wil.\nMoeder en kind hebben recht op bijzondere zorg en bijstand. Alle\nkinderen, al dan niet wettig, zullen dezelfde sociale bescherming\ngenieten.\nArtikel 26\nEen ieder heeft recht op onderwijs; het onderwijs zal kosteloos zijn,\nalthans wat het lager en basisonderwijs betreft. Het lager onderwijs zal\nverplicht zijn. Ambachtsonderwijs en beroepsopleiding zullen algemeen\nbeschikbaar worden gesteld. Hoger onderwijs zal openstaan voor een\nieder, die daartoe de begaafdheid bezit.\nHet onderwijs zal gericht zijn op de volle ontwikkeling van de\nmenselijke persoonlijkheid en op de versterking van de eerbied voor de\nrechten van de mens en de fundamentele vrijheden. Het zal het begrip, de\nverdraagzaamheid en de vriendschap onder alle naties, rassen of\ngodsdienstige groepen bevorderen en het zal de werkzaamheden van de\nVerenigde Naties voor de handhaving van de vrede steunen.",
            "Image": "204861d29a42ea829c1d50ccbb315d9c"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Aan de ouders komt in de eerste plaats het recht toe om de soort van\nopvoeding en onderwijs te kiezen, welke aan hun kinderen zal worden\ngegeven.\nArtikel 27\nEen ieder heeft het recht om vrijelijk deel te nemen aan het culturele\nleven van de gemeenschap, om te genieten van kunst en om deel te hebben\naan wetenschappelijke vooruitgang en de vruchten daarvan.\nEen ieder heeft het recht op de bescherming van de geestelijke en\nmateriÃ«le belangen, voortspruitende uit een wetenschappelijk,\nletterkundig of artistiek werk, dat hij heeft voortgebracht.\nArtikel 28\nEen ieder heeft recht op het bestaan van een zodanige maatschappelijke\nen internationale orde, dat de rechten en vrijheden, in deze Verklaring\ngenoemd, daarin ten volle kunnen worden verwezenlijkt.\nArtikel 29\nEen ieder heeft plichten jegens de gemeenschap, zonder welke de vrije en\nvolledige ontplooiing van zijn persoonlijkheid niet mogelijk is.\nIn de uitoefening van zijn rechten en vrijheden zal een ieder slechts\nonderworpen zijn aan die beperkingen, welke bij de wet zijn vastgesteld\nen wel uitsluitend ter verzekering van de onmisbare erkenning en\neerbiediging van de rechten en vrijheden van anderen en om te voldoen\naan de gerechtvaardigde eisen van de moraliteit, de openbare orde en het\nalgemeen welzijn in een democratische gemeenschap.\nDeze rechten en vrijheden mogen in geen geval worden uitgeoefend in\nstrijd met de doeleinden en beginselen van de Verenigde Naties.\nArtikel 30\nGeen bepaling in deze Verklaring zal zodanig mogen worden uitgelegd, dat\nwelke Staat, groep of persoon dan ook, daaraan enig recht kan ontlenen\nom iets te ondernemen of handelingen van welke aard ook te verrichten,\ndie vernietiging van een van de rechten en vrijheden, in deze Verkaring\ngenoemd, ten doel hebben.",
            "Image": "934303d37bfbfca7822091f3d1e307a6"
        }
    }
}
