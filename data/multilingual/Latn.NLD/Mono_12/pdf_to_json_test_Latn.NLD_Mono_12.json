{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469634,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "UNIVERSELE VERKLARING VAN DE RECHTEN VAN DE MENS\nPreambule\nOverwegende, dat erkenning van de inherente waardigheid en van de gelijke en onvervreemdbare\nrechten van alle leden van de mensengemeenschap grondslag is voor de vrijheid, gerechtigheid en\nvrede in de wereld;\nOverwegende, dat terzijdestelling van en minachting voor de rechten van de mens geleid hebben\ntot barbaarse handelingen, die het geweten van de mensheid geweld hebben aangedaan en dat de\nkomst van een wereld, waarin de mensen vrijheid van meningsuiting en geloof zullen genieten, en\nvrij zullen zijn van vrees en gebrek, is verkondigd als het hoogste ideaal van iedere mens;\nOverwegende, dat het van het grootste belang is, dat de rechten van de mens beschermd worden\ndoor de suprematie van het recht, opdat de mens niet gedwongen worde om in laatste instantie\nzijn toevlucht te nemen tot opstand tegen tyrannie en onderdrukking;\nOverwegende, dat het van het grootste belang is om de ontwikkeling van vriendschappelijke\nbetrekkingen tussen de naties te bevorderen;\nOverwegende, dat de volkeren van de Verenigde Naties in het Handvest hun vertrouwen in de\nfundamentele rechten van de mens, in de waardigheid en de waarde van de mens en in de gelijke\nrechten van mannen en vrouwen opnieuw hebben bevestigd, en besloten hebben om sociale\nvooruitgang en een hogere levensstandaard in groter vrijheid te bevorderen;\nOverwegende, dat de Staten, welke Lid zijn van de Verenigde Naties, zich plechtig verbonden\nhebben om, in samenwerking met de Organisatie van de Verenigde Naties, overal de eerbied voor\nen inachtneming van de rechten van de mens en de fundamentele vrijheden te bevorderen;\nOverwegende, dat het van het grootste belang is voor de volledige nakoming van deze\nverbintenis, dat een ieder begrip hebbe voor deze rechten en vrijheden;\nOp grond daarvan proclameert de Algemene Vergadering deze Universele Verklaring van de Rechten\nvan de Mens als het gemeenschappelijk door alle volkeren en alle naties te bereiken ideaal,\nopdat ieder individu en elk orgaan van de gemeenschap, met deze verklaring voortdurend voor\nogen, er naar zal streven door onderwijs en opvoeding de eerbied voor deze rechten en vrijheden\nte bevorderen, en door vooruitstrevende maatregelen, op nationaal en internationaal terrein,\ndeze rechten algemeen en daadwerkelijk te doen erkennen en toepassen, zowel onder de volkeren\nvan Staten die Lid van de Verenigde Naties zijn, zelf, als onder de volkeren van gebieden, die\nonder hun jurisdictie staan:\nArtikel 1\nAlle mensen worden vrij en gelijk in waardigheid en rechten geboren. Zij zijn begiftigd met\nverstand en geweten, en behoren zich jegens elkander in een geest van broederschap te gedragen.\nArtikel 2\nEen ieder heeft aanspraak op alle rechten en vrijheden, in deze Verklaring opgesomd, zonder\nenig onderscheid van welke aard ook, zoals ras, kleur, geslacht, taal, godsdienst, politieke of\nandere overtuiging, nationale of maatschappelijke afkomst, eigendom, geboorte of andere status.\nVerder zal geen onderscheid worden gemaakt naar de politieke, juridische of internationale\nstatus van het land of gebied, waartoe iemand behoort, onverschillig of het een onafhankelijk,\ntrust-, of niet-zelfbesturend gebied betreft, dan wel of er een andere beperking van de\nsoevereiniteit bestaat.\nArtikel 3\nEen ieder heeft het recht op leven, vrijheid en onschendbaarheid van zijn persoon.\nArtikel 4\nNiemand zal in slavernij of horigheid gehouden worden. Slavernij en slavenhandel in iedere vorm\nzijn verboden.\nArtikel 5\nNiemand zal onderworpen worden aan folteringen, noch aan een wrede, onmenselijke of onterende\nbehandeling of bestraffing.\nArtikel 6\nEen ieder heeft, waar hij zich ook bevindt, het recht als persoon erkend te worden voor de wet.",
            "Image": "6ea7d7b27cfb98eef070a5bb83c52848"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Artikel 7\nAllen zijn gelijk voor de wet en hebben zonder onderscheid aanspraak op gelijke bescherming\ndoor de wet. Allen hebben aanspraak op gelijke bescherming tegen iedere achterstelling in\nstrijd met deze Verklaring en tegen iedere ophitsing tot een dergelijke achterstelling.\nArtikel 8\nEen ieder heeft recht op daadwerkelijke rechtshulp van bevoegde nationale rechterlijke\ninstanties tegen handelingen, welke in strijd zijn met de grondrechten hem toegekend bij\nGrondwet of wet.\nArtikel 9\nNiemand zal onderworpen worden aan willekeurige arrestatie, detentie of verbanning.\nArtikel 10\nEen ieder heeft, in volle gelijkheid, recht op een eerlijke en openbare behandeling van zijn\nzaak door een onafhankelijke en onpartijdige rechterlijke instantie bij het vaststellen van\nzijn rechten en verplichtingen en bij het bepalen van de gegrondheid van een tegen hem\ningestelde strafvervolging.\nArtikel 11\nEen ieder, die wegens een strafbaar feit wordt vervolgd, heeft er recht op voor onschuldig\ngehouden te worden, totdat zijn schuld krachtens de wet bewezen wordt in een openbare\nrechtszitting, waarbij hem alle waarborgen, nodig voor zijn verdediging, zijn toegekend.\nNiemand zal voor schuldig gehouden worden aan enig strafrechtelijk vergrijp op grond van enige\nhandeling of enig verzuim, welke naar nationaal of internationaal recht geen strafrechtelijk\nvergrijp betekenden op het tijdstip, waarop de handeling of het verzuim begaan werd. Evenmin\nzal een zwaardere straf worden opgelegd dan die, welke ten tijde van het begaan van het\nstrafbare feit van toepassing was.\nArtikel 12\nNiemand zal onderworpen worden aan willekeurige inmenging in zijn persoonlijke aangelegenheden,\nin zijn gezin, zijn tehuis of zijn briefwisseling, noch aan enige aantasting van zijn eer of\ngoede naam. Tegen een dergelijke inmenging of aantasting heeft een ieder recht op bescherming\ndoor de wet.\nArtikel 13\nEen ieder heeft het recht zich vrijelijk te verplaatsen en te vertoeven binnen de grenzen van\nelke Staat.\nEen ieder heeft het recht welk land ook, met inbegrip van het zijne, te verlaten en naar zijn\nland terug te keren.\nArtikel 14\nEen ieder heeft het recht om in andere landen asiel te zoeken en te genieten tegen vervolging.\nOp dit recht kan geen beroep worden gedaan ingeval van strafvervolgingen wegens misdrijven van\nniet-politieke aard of handelingen in strijd met de doeleinden en beginselen van de Verenigde\nNaties.\nArtikel 15\nEen ieder heeft het recht op een nationaliteit.\nAan niemand mag willekeurig zijn nationaliteit worden ontnomen, noch het recht worden ontzegd\nom van nationaliteit te veranderen.\nArtikel 16\nZonder enige beperking op grond van ras, nationaliteit of godsdienst, hebben mannen en vrouwen\nvan huwbare leeftijd het recht om te huwen en een gezin te stichten. Zij hebben gelijke rechten\nwat het huwelijk betreft, tijdens het huwelijk en bij de ontbinding ervan.\nEen huwelijk kan slechts worden gesloten met de vrije en volledige toestemming van de\naanstaande echtgenoten.\nHet gezin is de natuurlijke en fundamentele groepseenheid van de maatschappij en heeft recht op",
            "Image": "cc8a34f9047d8c29807491cd497156f0"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "bescherming door de maatschappij en de Staat.\nArtikel 17\nEen ieder heeft recht op eigendom, hetzij alleen, hetzij tezamen met anderen.\nNiemand mag willekeurig van zijn eigendom worden beroofd.\nArtikel 18\nEen ieder heeft recht op vrijheid van gedachte, geweten en godsdienst;dit recht omvat tevens de\nvrijheid om van godsdienst of overtuiging te veranderen, alsmede de vrijheid hetzij alleen,\nhetzij met anderen zowel in het openbaar als in zijn particuliere leven zijn godsdienst of\novertuiging te belijden door het onderwijzen ervan, door de praktische toepassing, door\neredienst en de inachtneming van de geboden en voorschriften.\nArtikel 19\nEen ieder heeft recht op vrijheid van mening en meningsuiting. Dit recht omvat de vrijheid om\nzonder inmenging een mening te koesteren en om door alle middelen en ongeacht grenzen\ninlichtingen en denkbeelden op te sporen, te ontvangen en door te geven.\nArtikel 20\nEen ieder heeft recht op vrijheid van vreedzame vereniging en vergadering.\nNiemand mag worden gedwongen om tot een vereniging te behoren.\nArtikel 21\nEen ieder heeft het recht om deel te nemen aan het bestuur van zijn land, rechtstreeks of door\nmiddel van vrij gekozen vertegenwoordigers.\nEen ieder heeft het recht om op voet van gelijkheid te worden toegelaten tot de\noverheidsdiensten van zijn land.\nDe wil van het volk zal de grondslag zijn van het gezag van de Regering; deze wil zal tot\nuiting komen in periodieke en eerlijke verkiezingen, die gehouden zullen worden krachtens\nalgemeen en gelijkwaardig kiesrecht en bij geheime stemmingen of volgens een procedure, die\nevenzeer de vrijheid van de stemmen verzekert.\nArtikel 22\nEen ieder heeft als lid van de gemeenschap recht op maatschappelijke zekerheid en heeft er\naanspraak op, dat door middel van nationale inspanning en internationale samenwerking, en\novereenkomstig de organisatie en de hulpbronnen van de betreffende Staat, de economische,\nsociale en culturele rechten, die onmisbaar zijn voor zijn waardigheid en voor de vrije\nontplooiing van zijn persoonlijkheid, verwezenlijkt worden.\nArtikel 23\nEen ieder heeft recht op arbeid, op vrije keuze van beroep, op rechtmatige en gunstige\narbeidsvoorwaarden en op bescherming tegen werkloosheid.\nEen ieder, zonder enige achterstelling, heeft recht op gelijk loon voor gelijke arbeid.\nEen ieder, die arbeid verricht, heeft recht op een rechtvaardige en gunstige beloning, welke\nhem en zijn gezin een menswaardig bestaan verzekert, welke beloning zo nodig met andere\nmiddelen van sociale bescherming zal worden aangevuld.\nEen ieder heeft het recht om vakverenigingen op te richten en zich daarbij aan te sluiten ter\nbescherming van zijn belangen.\nArtikel 24\nEen ieder heeft recht op rust en op eigen vrije tijd, met inbegrip van een redelijke beperking\nvan de arbeidstijd, en op periodieke vakanties met behoud van loon.\nArtikel 25\nEen ieder heeft recht op een levensstandaard, die hoog genoeg is voor de gezondheid en het\nwelzijn van zichzelf en zijn gezin, waaronder inbegrepen voeding, kleding, huisvesting en\ngeneeskundige verzorging en de noodzakelijke sociale diensten, alsmede het recht op voorziening\nin geval van werkloosheid, ziekte, invaliditeit, overlijden van de echtgenoot, ouderdom of een\nander gemis aan bestaansmiddelen, ontstaan ten gevolge van omstandigheden onafhankelijk van",
            "Image": "8cb4e54f84eff6b3b3b155fd2643bd3f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "zijn wil.\nMoeder en kind hebben recht op bijzondere zorg en bijstand. Alle kinderen, al dan niet wettig,\nzullen dezelfde sociale bescherming genieten.\nArtikel 26\nEen ieder heeft recht op onderwijs; het onderwijs zal kosteloos zijn, althans wat het lager en\nbasisonderwijs betreft. Het lager onderwijs zal verplicht zijn. Ambachtsonderwijs en\nberoepsopleiding zullen algemeen beschikbaar worden gesteld. Hoger onderwijs zal openstaan voor\neen ieder, die daartoe de begaafdheid bezit.\nHet onderwijs zal gericht zijn op de volle ontwikkeling van de menselijke persoonlijkheid en op\nde versterking van de eerbied voor de rechten van de mens en de fundamentele vrijheden. Het zal\nhet begrip, de verdraagzaamheid en de vriendschap onder alle naties, rassen of godsdienstige\ngroepen bevorderen en het zal de werkzaamheden van de Verenigde Naties voor de handhaving van\nde vrede steunen.\nAan de ouders komt in de eerste plaats het recht toe om de soort van opvoeding en onderwijs te\nkiezen, welke aan hun kinderen zal worden gegeven.\nArtikel 27\nEen ieder heeft het recht om vrijelijk deel te nemen aan het culturele leven van de\ngemeenschap, om te genieten van kunst en om deel te hebben aan wetenschappelijke vooruitgang en\nde vruchten daarvan.\nEen ieder heeft het recht op de bescherming van de geestelijke en materi\u00eble belangen,\nvoortspruitende uit een wetenschappelijk, letterkundig of artistiek werk, dat hij heeft\nvoortgebracht.\nArtikel 28\nEen ieder heeft recht op het bestaan van een zodanige maatschappelijke en internationale orde,\ndat de rechten en vrijheden, in deze Verklaring genoemd, daarin ten volle kunnen worden\nverwezenlijkt.\nArtikel 29\nEen ieder heeft plichten jegens de gemeenschap, zonder welke de vrije en volledige ontplooiing\nvan zijn persoonlijkheid niet mogelijk is.\nIn de uitoefening van zijn rechten en vrijheden zal een ieder slechts onderworpen\nbeperkingen, welke bij de wet zijn vastgesteld en wel uitsluitend ter verzekering\nonmisbare erkenning en eerbiediging van de rechten en vrijheden van anderen en om\naan de gerechtvaardigde eisen van de moraliteit, de openbare orde en het algemeen\neen democratische gemeenschap.\nzijn aan die\nvan de\nte voldoen\nwelzijn in\nDeze rechten en vrijheden mogen in geen geval worden uitgeoefend in strijd met de doeleinden en\nbeginselen van de Verenigde Naties.\nArtikel 30\nGeen bepaling in deze Verklaring zal zodanig mogen worden uitgelegd, dat welke Staat, groep of\npersoon dan ook, daaraan enig recht kan ontlenen om iets te ondernemen of handelingen van welke\naard ook te verrichten, die vernietiging van een van de rechten en vrijheden, in deze Verkaring\ngenoemd, ten doel hebben.",
            "Image": "9e055788a13a1b169e6f6667c00e3c6e"
        }
    }
}
