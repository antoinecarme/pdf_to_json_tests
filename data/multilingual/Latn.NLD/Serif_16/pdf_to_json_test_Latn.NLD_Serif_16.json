{
    "MetaData": {
        "Author": null,
        "Creation_Date": 1581469702,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "ce18c84206d52416f0cd27707e14361f",
            "Index": 0,
            "Label": "1",
            "Size": [
                595.0,
                842.0
            ],
            "Text": "UNIVERSELE VERKLARING VAN DE RECHTEN VAN DE MENS\nPreambule\nOverwegende, dat erkenning van de inherente waardigheid en van de gelijke en\nonvervreemdbare rechten van alle leden van de mensengemeenschap grondslag is\nvoor de vrijheid, gerechtigheid en vrede in de wereld;\nOverwegende, dat terzijdestelling van en minachting voor de rechten van de mens\ngeleid hebben tot barbaarse handelingen, die het geweten van de mensheid geweld\nhebben aangedaan en dat de komst van een wereld, waarin de mensen vrijheid van\nmeningsuiting en geloof zullen genieten, en vrij zullen zijn van vrees en gebrek, is\nverkondigd als het hoogste ideaal van iedere mens;\nOverwegende, dat het van het grootste belang is, dat de rechten van de mens\nbeschermd worden door de suprematie van het recht, opdat de mens niet gedwongen\nworde om in laatste instantie zijn toevlucht te nemen tot opstand tegen tyrannie en\nonderdrukking;\nOverwegende, dat het van het grootste belang is om de ontwikkeling van\nvriendschappelijke betrekkingen tussen de naties te bevorderen;\nOverwegende, dat de volkeren van de Verenigde Naties in het Handvest hun\nvertrouwen in de fundamentele rechten van de mens, in de waardigheid en de\nwaarde van de mens en in de gelijke rechten van mannen en vrouwen opnieuw\nhebben bevestigd, en besloten hebben om sociale vooruitgang en een hogere\nlevensstandaard in groter vrijheid te bevorderen;\nOverwegende, dat de Staten, welke Lid zijn van de Verenigde Naties, zich plechtig\nverbonden hebben om, in samenwerking met de Organisatie van de Verenigde\nNaties, overal de eerbied voor en inachtneming van de rechten van de mens en de\nfundamentele vrijheden te bevorderen;\nOverwegende, dat het van het grootste belang is voor de volledige nakoming van\ndeze verbintenis, dat een ieder begrip hebbe voor deze rechten en vrijheden;\nOp grond daarvan proclameert de Algemene Vergadering deze Universele Verklaring\nvan de Rechten van de Mens als het gemeenschappelijk door alle volkeren en alle\nnaties te bereiken ideaal, opdat ieder individu en elk orgaan van de gemeenschap,\nmet deze verklaring voortdurend voor ogen, er naar zal streven door onderwijs en\nopvoeding de eerbied voor deze rechten en vrijheden te bevorderen, en door\nvooruitstrevende maatregelen, op nationaal en internationaal terrein, deze rechten\nalgemeen en daadwerkelijk te doen erkennen en toepassen, zowel onder de volkeren\nvan Staten die Lid van de Verenigde Naties zijn, zelf, als onder de volkeren van\ngebieden, die onder hun jurisdictie staan:\nArtikel 1\nAlle mensen worden vrij en gelijk in waardigheid en rechten geboren. Zij zijn\nbegiftigd met verstand en geweten, en behoren zich jegens elkander in een geest van\nbroederschap te gedragen.\nArtikel 2\nEen ieder heeft aanspraak op alle rechten en vrijheden, in deze Verklaring"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "80f1a11db412f489b51b1efa7f2c025e",
            "Index": 1,
            "Label": "2",
            "Size": [
                595.0,
                842.0
            ],
            "Text": "opgesomd, zonder enig onderscheid van welke aard ook, zoals ras, kleur, geslacht,\ntaal, godsdienst, politieke of andere overtuiging, nationale of maatschappelijke\nafkomst, eigendom, geboorte of andere status.\nVerder zal geen onderscheid worden gemaakt naar de politieke, juridische of\ninternationale status van het land of gebied, waartoe iemand behoort, onverschillig of\nhet een onafhankelijk, trust-, of niet-zelfbesturend gebied betreft, dan wel of er een\nandere beperking van de soevereiniteit bestaat.\nArtikel 3\nEen ieder heeft het recht op leven, vrijheid en onschendbaarheid van zijn persoon.\nArtikel 4\nNiemand zal in slavernij of horigheid gehouden worden. Slavernij en slavenhandel in\niedere vorm zijn verboden.\nArtikel 5\nNiemand zal onderworpen worden aan folteringen, noch aan een wrede,\nonmenselijke of onterende behandeling of bestraffing.\nArtikel 6\nEen ieder heeft, waar hij zich ook bevindt, het recht als persoon erkend te worden\nvoor de wet.\nArtikel 7\nAllen zijn gelijk voor de wet en hebben zonder onderscheid aanspraak op gelijke\nbescherming door de wet. Allen hebben aanspraak op gelijke bescherming tegen\niedere achterstelling in strijd met deze Verklaring en tegen iedere ophitsing tot een\ndergelijke achterstelling.\nArtikel 8\nEen ieder heeft recht op daadwerkelijke rechtshulp van bevoegde nationale\nrechterlijke instanties tegen handelingen, welke in strijd zijn met de grondrechten\nhem toegekend bij Grondwet of wet.\nArtikel 9\nNiemand zal onderworpen worden aan willekeurige arrestatie, detentie of\nverbanning.\nArtikel 10\nEen ieder heeft, in volle gelijkheid, recht op een eerlijke en openbare behandeling\nvan zijn zaak door een onafhankelijke en onpartijdige rechterlijke instantie bij het\nvaststellen van zijn rechten en verplichtingen en bij het bepalen van de gegrondheid\nvan een tegen hem ingestelde strafvervolging.\nArtikel 11\nEen ieder, die wegens een strafbaar feit wordt vervolgd, heeft er recht op voor\nonschuldig gehouden te worden, totdat zijn schuld krachtens de wet bewezen wordt"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "896774fd3658e5b1f6fd1d40be407e02",
            "Index": 2,
            "Label": "3",
            "Size": [
                595.0,
                842.0
            ],
            "Text": "in een openbare rechtszitting, waarbij hem alle waarborgen, nodig voor zijn\nverdediging, zijn toegekend.\nNiemand zal voor schuldig gehouden worden aan enig strafrechtelijk vergrijp op\ngrond van enige handeling of enig verzuim, welke naar nationaal of internationaal\nrecht geen strafrechtelijk vergrijp betekenden op het tijdstip, waarop de handeling of\nhet verzuim begaan werd. Evenmin zal een zwaardere straf worden opgelegd dan die,\nwelke ten tijde van het begaan van het strafbare feit van toepassing was.\nArtikel 12\nNiemand zal onderworpen worden aan willekeurige inmenging in zijn persoonlijke\naangelegenheden, in zijn gezin, zijn tehuis of zijn briefwisseling, noch aan enige\naantasting van zijn eer of goede naam. Tegen een dergelijke inmenging of aantasting\nheeft een ieder recht op bescherming door de wet.\nArtikel 13\nEen ieder heeft het recht zich vrijelijk te verplaatsen en te vertoeven binnen de\ngrenzen van elke Staat.\nEen ieder heeft het recht welk land ook, met inbegrip van het zijne, te verlaten en\nnaar zijn land terug te keren.\nArtikel 14\nEen ieder heeft het recht om in andere landen asiel te zoeken en te genieten tegen\nvervolging.\nOp dit recht kan geen beroep worden gedaan ingeval van strafvervolgingen wegens\nmisdrijven van niet-politieke aard of handelingen in strijd met de doeleinden en\nbeginselen van de Verenigde Naties.\nArtikel 15\nEen ieder heeft het recht op een nationaliteit.\nAan niemand mag willekeurig zijn nationaliteit worden ontnomen, noch het recht\nworden ontzegd om van nationaliteit te veranderen.\nArtikel 16\nZonder enige beperking op grond van ras, nationaliteit of godsdienst, hebben\nmannen en vrouwen van huwbare leeftijd het recht om te huwen en een gezin te\nstichten. Zij hebben gelijke rechten wat het huwelijk betreft, tijdens het huwelijk en\nbij de ontbinding ervan.\nEen huwelijk kan slechts worden gesloten met de vrije en volledige toestemming van\nde aanstaande echtgenoten.\nHet gezin is de natuurlijke en fundamentele groepseenheid van de maatschappij en\nheeft recht op bescherming door de maatschappij en de Staat.\nArtikel 17\nEen ieder heeft recht op eigendom, hetzij alleen, hetzij tezamen met anderen."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a29c2703750eae7c1c34afdfbf246a8d",
            "Index": 3,
            "Label": "4",
            "Size": [
                595.0,
                842.0
            ],
            "Text": "Niemand mag willekeurig van zijn eigendom worden beroofd.\nArtikel 18\nEen ieder heeft recht op vrijheid van gedachte, geweten en godsdienst;dit recht\nomvat tevens de vrijheid om van godsdienst of overtuiging te veranderen, alsmede de\nvrijheid hetzij alleen, hetzij met anderen zowel in het openbaar als in zijn particuliere\nleven zijn godsdienst of overtuiging te belijden door het onderwijzen ervan, door de\npraktische toepassing, door eredienst en de inachtneming van de geboden en\nvoorschriften.\nArtikel 19\nEen ieder heeft recht op vrijheid van mening en meningsuiting. Dit recht omvat de\nvrijheid om zonder inmenging een mening te koesteren en om door alle middelen en\nongeacht grenzen inlichtingen en denkbeelden op te sporen, te ontvangen en door te\ngeven.\nArtikel 20\nEen ieder heeft recht op vrijheid van vreedzame vereniging en vergadering.\nNiemand mag worden gedwongen om tot een vereniging te behoren.\nArtikel 21\nEen ieder heeft het recht om deel te nemen aan het bestuur van zijn land,\nrechtstreeks of door middel van vrij gekozen vertegenwoordigers.\nEen ieder heeft het recht om op voet van gelijkheid te worden toegelaten tot de\noverheidsdiensten van zijn land.\nDe wil van het volk zal de grondslag zijn van het gezag van de Regering; deze wil zal\ntot uiting komen in periodieke en eerlijke verkiezingen, die gehouden zullen worden\nkrachtens algemeen en gelijkwaardig kiesrecht en bij geheime stemmingen of\nvolgens een procedure, die evenzeer de vrijheid van de stemmen verzekert.\nArtikel 22\nEen ieder heeft als lid van de gemeenschap recht op maatschappelijke zekerheid en\nheeft er aanspraak op, dat door middel van nationale inspanning en internationale\nsamenwerking, en overeenkomstig de organisatie en de hulpbronnen van de\nbetreffende Staat, de economische, sociale en culturele rechten, die onmisbaar zijn\nvoor zijn waardigheid en voor de vrije ontplooiing van zijn persoonlijkheid,\nverwezenlijkt worden.\nArtikel 23\nEen ieder heeft recht op arbeid, op vrije keuze van beroep, op rechtmatige en\ngunstige arbeidsvoorwaarden en op bescherming tegen werkloosheid.\nEen ieder, zonder enige achterstelling, heeft recht op gelijk loon voor gelijke arbeid.\nEen ieder, die arbeid verricht, heeft recht op een rechtvaardige en gunstige beloning,\nwelke hem en zijn gezin een menswaardig bestaan verzekert, welke beloning zo\nnodig met andere middelen van sociale bescherming zal worden aangevuld."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3f647b7b42213789c5c97d371fd0fa77",
            "Index": 4,
            "Label": "5",
            "Size": [
                595.0,
                842.0
            ],
            "Text": "Een ieder heeft het recht om vakverenigingen op te richten en zich daarbij aan te\nsluiten ter bescherming van zijn belangen.\nArtikel 24\nEen ieder heeft recht op rust en op eigen vrije tijd, met inbegrip van een redelijke\nbeperking van de arbeidstijd, en op periodieke vakanties met behoud van loon.\nArtikel 25\nEen ieder heeft recht op een levensstandaard, die hoog genoeg is voor de gezondheid\nen het welzijn van zichzelf en zijn gezin, waaronder inbegrepen voeding, kleding,\nhuisvesting en geneeskundige verzorging en de noodzakelijke sociale diensten,\nalsmede het recht op voorziening in geval van werkloosheid, ziekte, invaliditeit,\noverlijden van de echtgenoot, ouderdom of een ander gemis aan bestaansmiddelen,\nontstaan ten gevolge van omstandigheden onafhankelijk van zijn wil.\nMoeder en kind hebben recht op bijzondere zorg en bijstand. Alle kinderen, al dan\nniet wettig, zullen dezelfde sociale bescherming genieten.\nArtikel 26\nEen ieder heeft recht op onderwijs; het onderwijs zal kosteloos zijn, althans wat het\nlager en basisonderwijs betreft. Het lager onderwijs zal verplicht zijn.\nAmbachtsonderwijs en beroepsopleiding zullen algemeen beschikbaar worden\ngesteld. Hoger onderwijs zal openstaan voor een ieder, die daartoe de begaafdheid\nbezit.\nHet onderwijs zal gericht zijn op de volle ontwikkeling van de menselijke\npersoonlijkheid en op de versterking van de eerbied voor de rechten van de mens en\nde fundamentele vrijheden. Het zal het begrip, de verdraagzaamheid en de\nvriendschap onder alle naties, rassen of godsdienstige groepen bevorderen en het zal\nde werkzaamheden van de Verenigde Naties voor de handhaving van de vrede\nsteunen.\nAan de ouders komt in de eerste plaats het recht toe om de soort van opvoeding en\nonderwijs te kiezen, welke aan hun kinderen zal worden gegeven.\nArtikel 27\nEen ieder heeft het recht om vrijelijk deel te nemen aan het culturele leven van de\ngemeenschap, om te genieten van kunst en om deel te hebben aan wetenschappelijke\nvooruitgang en de vruchten daarvan.\nEen ieder heeft het recht op de bescherming van de geestelijke en materiÃ«le\nbelangen, voortspruitende uit een wetenschappelijk, letterkundig of artistiek werk,\ndat hij heeft voortgebracht.\nArtikel 28\nEen ieder heeft recht op het bestaan van een zodanige maatschappelijke en\ninternationale orde, dat de rechten en vrijheden, in deze Verklaring genoemd, daarin\nten volle kunnen worden verwezenlijkt.\nArtikel 29"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8158d53c36d11e7bd6c05412d9f05352",
            "Index": 5,
            "Label": "6",
            "Size": [
                595.0,
                842.0
            ],
            "Text": "Een ieder heeft plichten jegens de gemeenschap, zonder welke de vrije en volledige\nontplooiing van zijn persoonlijkheid niet mogelijk is.\nIn de uitoefening van zijn rechten en vrijheden zal een ieder slechts onderworpen zijn\naan die beperkingen, welke bij de wet zijn vastgesteld en wel uitsluitend ter\nverzekering van de onmisbare erkenning en eerbiediging van de rechten en vrijheden\nvan anderen en om te voldoen aan de gerechtvaardigde eisen van de moraliteit, de\nopenbare orde en het algemeen welzijn in een democratische gemeenschap.\nDeze rechten en vrijheden mogen in geen geval worden uitgeoefend in strijd met de\ndoeleinden en beginselen van de Verenigde Naties.\nArtikel 30\nGeen bepaling in deze Verklaring zal zodanig mogen worden uitgelegd, dat welke\nStaat, groep of persoon dan ook, daaraan enig recht kan ontlenen om iets te\nondernemen of handelingen van welke aard ook te verrichten, die vernietiging van\neen van de rechten en vrijheden, in deze Verkaring genoemd, ten doel hebben."
        }
    }
}
