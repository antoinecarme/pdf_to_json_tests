{
    "MetaData": {
        "Author": null,
        "Creation_Date": 1581469591,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "4d40c596668f83308e03e9562a951b01",
            "Index": 0,
            "Label": "1",
            "Size": [
                595.0,
                842.0
            ],
            "Text": "UNIVERSELE VERKLARING VAN DE RECHTEN VAN DE MENS\nPreambule\nOverwegende, dat erkenning van de inherente waardigheid en van de gelijke en onvervreemdbare rechten\nvan alle leden van de mensengemeenschap grondslag is voor de vrijheid, gerechtigheid en vrede in de\nwereld;\nOverwegende, dat terzijdestelling van en minachting voor de rechten van de mens geleid hebben tot\nbarbaarse handelingen, die het geweten van de mensheid geweld hebben aangedaan en dat de komst van een\nwereld, waarin de mensen vrijheid van meningsuiting en geloof zullen genieten, en vrij zullen zijn van vrees\nen gebrek, is verkondigd als het hoogste ideaal van iedere mens;\nOverwegende, dat het van het grootste belang is, dat de rechten van de mens beschermd worden door de\nsuprematie van het recht, opdat de mens niet gedwongen worde om in laatste instantie zijn toevlucht te\nnemen tot opstand tegen tyrannie en onderdrukking;\nOverwegende, dat het van het grootste belang is om de ontwikkeling van vriendschappelijke betrekkingen\ntussen de naties te bevorderen;\nOverwegende, dat de volkeren van de Verenigde Naties in het Handvest hun vertrouwen in de fundamentele\nrechten van de mens, in de waardigheid en de waarde van de mens en in de gelijke rechten van mannen en\nvrouwen opnieuw hebben bevestigd, en besloten hebben om sociale vooruitgang en een hogere\nlevensstandaard in groter vrijheid te bevorderen;\nOverwegende, dat de Staten, welke Lid zijn van de Verenigde Naties, zich plechtig verbonden hebben om, in\nsamenwerking met de Organisatie van de Verenigde Naties, overal de eerbied voor en inachtneming van de\nrechten van de mens en de fundamentele vrijheden te bevorderen;"
        },
        "1": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "c9e86d372e576dbf83116a088735087e",
            "Index": 1,
            "Label": "2",
            "Size": [
                595.0,
                842.0
            ],
            "Text": "Overwegende, dat het van het grootste belang is voor de volledige nakoming van deze verbintenis, dat een\nieder begrip hebbe voor deze rechten en vrijheden;\nOp grond daarvan proclameert de Algemene Vergadering deze Universele Verklaring van de Rechten van de\nMens als het gemeenschappelijk door alle volkeren en alle naties te bereiken ideaal, opdat ieder individu en\nelk orgaan van de gemeenschap, met deze verklaring voortdurend voor ogen, er naar zal streven door\nonderwijs en opvoeding de eerbied voor deze rechten en vrijheden te bevorderen, en door vooruitstrevende\nmaatregelen, op nationaal en internationaal terrein, deze rechten algemeen en daadwerkelijk te doen\nerkennen en toepassen, zowel onder de volkeren van Staten die Lid van de Verenigde Naties zijn, zelf, als\nonder de volkeren van gebieden, die onder hun jurisdictie staan:\nArtikel 1\nAlle mensen worden vrij en gelijk in waardigheid en rechten geboren. Zij zijn begiftigd met verstand en\ngeweten, en behoren zich jegens elkander in een geest van broederschap te gedragen.\nArtikel 2\nEen ieder heeft aanspraak op alle rechten en vrijheden, in deze Verklaring opgesomd, zonder enig\nonderscheid van welke aard ook, zoals ras, kleur, geslacht, taal, godsdienst, politieke of andere overtuiging,\nnationale of maatschappelijke afkomst, eigendom, geboorte of andere status.\nVerder zal geen onderscheid worden gemaakt naar de politieke, juridische of internationale status van het\nland of gebied, waartoe iemand behoort, onverschillig of het een onafhankelijk, trust-, of niet-zelfbesturend\ngebied betreft, dan wel of er een andere beperking van de soevereiniteit bestaat.\nArtikel 3\nEen ieder heeft het recht op leven, vrijheid en onschendbaarheid van zijn persoon."
        },
        "2": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "e9342c70201f510c8f755c2d72fb74e6",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artikel 4\nNiemand zal in slavernij of horigheid gehouden worden. Slavernij en slavenhandel in iedere vorm zijn\nverboden.\nArtikel 5\nNiemand zal onderworpen worden aan folteringen, noch aan een wrede, onmenselijke of onterende\nbehandeling of bestraffing.\nArtikel 6\nEen ieder heeft, waar hij zich ook bevindt, het recht als persoon erkend te worden voor de wet.\nArtikel 7\nAllen zijn gelijk voor de wet en hebben zonder onderscheid aanspraak op gelijke bescherming door de wet.\nAllen hebben aanspraak op gelijke bescherming tegen iedere achterstelling in strijd met deze Verklaring en\ntegen iedere ophitsing tot een dergelijke achterstelling.\nArtikel 8\nEen ieder heeft recht op daadwerkelijke rechtshulp van bevoegde nationale rechterlijke instanties tegen\nhandelingen, welke in strijd zijn met de grondrechten hem toegekend bij Grondwet of wet.\nArtikel 9\nNiemand zal onderworpen worden aan willekeurige arrestatie, detentie of verbanning.\nArtikel 10\nEen ieder heeft, in volle gelijkheid, recht op een eerlijke en openbare behandeling van zijn zaak door een"
        },
        "3": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "763b9679c1eedc31c40a218685a512cb",
            "Index": 3,
            "Label": "4",
            "Size": [
                595.0,
                842.0
            ],
            "Text": "onafhankelijke en onpartijdige rechterlijke instantie bij het vaststellen van zijn rechten en verplichtingen en\nbij het bepalen van de gegrondheid van een tegen hem ingestelde strafvervolging.\nArtikel 11\nEen ieder, die wegens een strafbaar feit wordt vervolgd, heeft er recht op voor onschuldig gehouden te\nworden, totdat zijn schuld krachtens de wet bewezen wordt in een openbare rechtszitting, waarbij hem alle\nwaarborgen, nodig voor zijn verdediging, zijn toegekend.\nNiemand zal voor schuldig gehouden worden aan enig strafrechtelijk vergrijp op grond van enige handeling\nof enig verzuim, welke naar nationaal of internationaal recht geen strafrechtelijk vergrijp betekenden op het\ntijdstip, waarop de handeling of het verzuim begaan werd. Evenmin zal een zwaardere straf worden opgelegd\ndan die, welke ten tijde van het begaan van het strafbare feit van toepassing was.\nArtikel 12\nNiemand zal onderworpen worden aan willekeurige inmenging in zijn persoonlijke aangelegenheden, in zijn\ngezin, zijn tehuis of zijn briefwisseling, noch aan enige aantasting van zijn eer of goede naam. Tegen een\ndergelijke inmenging of aantasting heeft een ieder recht op bescherming door de wet.\nArtikel 13\nEen ieder heeft het recht zich vrijelijk te verplaatsen en te vertoeven binnen de grenzen van elke Staat.\nEen ieder heeft het recht welk land ook, met inbegrip van het zijne, te verlaten en naar zijn land terug te\nkeren.\nArtikel 14\nEen ieder heeft het recht om in andere landen asiel te zoeken en te genieten tegen vervolging."
        },
        "4": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "604fa6d49c4306365a25fa8256fc786f",
            "Index": 4,
            "Label": "5",
            "Size": [
                595.0,
                842.0
            ],
            "Text": "Op dit recht kan geen beroep worden gedaan ingeval van strafvervolgingen wegens misdrijven van niet-\npolitieke aard of handelingen in strijd met de doeleinden en beginselen van de Verenigde Naties.\nArtikel 15\nEen ieder heeft het recht op een nationaliteit.\nAan niemand mag willekeurig zijn nationaliteit worden ontnomen, noch het recht worden ontzegd om van\nnationaliteit te veranderen.\nArtikel 16\nZonder enige beperking op grond van ras, nationaliteit of godsdienst, hebben mannen en vrouwen van\nhuwbare leeftijd het recht om te huwen en een gezin te stichten. Zij hebben gelijke rechten wat het huwelijk\nbetreft, tijdens het huwelijk en bij de ontbinding ervan.\nEen huwelijk kan slechts worden gesloten met de vrije en volledige toestemming van de aanstaande\nechtgenoten.\nHet gezin is de natuurlijke en fundamentele groepseenheid van de maatschappij en heeft recht op\nbescherming door de maatschappij en de Staat.\nArtikel 17\nEen ieder heeft recht op eigendom, hetzij alleen, hetzij tezamen met anderen.\nNiemand mag willekeurig van zijn eigendom worden beroofd.\nArtikel 18\nEen ieder heeft recht op vrijheid van gedachte, geweten en godsdienst;dit recht omvat tevens de vrijheid om\nvan godsdienst of overtuiging te veranderen, alsmede de vrijheid hetzij alleen, hetzij met anderen zowel in"
        },
        "5": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "431789eb8119724a1125a7255bd6ff12",
            "Index": 5,
            "Label": "6",
            "Size": [
                595.0,
                842.0
            ],
            "Text": "het openbaar als in zijn particuliere leven zijn godsdienst of overtuiging te belijden door het onderwijzen\nervan, door de praktische toepassing, door eredienst en de inachtneming van de geboden en voorschriften.\nArtikel 19\nEen ieder heeft recht op vrijheid van mening en meningsuiting. Dit recht omvat de vrijheid om zonder\ninmenging een mening te koesteren en om door alle middelen en ongeacht grenzen inlichtingen en\ndenkbeelden op te sporen, te ontvangen en door te geven.\nArtikel 20\nEen ieder heeft recht op vrijheid van vreedzame vereniging en vergadering.\nNiemand mag worden gedwongen om tot een vereniging te behoren.\nArtikel 21\nEen ieder heeft het recht om deel te nemen aan het bestuur van zijn land, rechtstreeks of door middel van vrij\ngekozen vertegenwoordigers.\nEen ieder heeft het recht om op voet van gelijkheid te worden toegelaten tot de overheidsdiensten van zijn\nland.\nDe wil van het volk zal de grondslag zijn van het gezag van de Regering; deze wil zal tot uiting komen in\nperiodieke en eerlijke verkiezingen, die gehouden zullen worden krachtens algemeen en gelijkwaardig\nkiesrecht en bij geheime stemmingen of volgens een procedure, die evenzeer de vrijheid van de stemmen\nverzekert.\nArtikel 22\nEen ieder heeft als lid van de gemeenschap recht op maatschappelijke zekerheid en heeft er aanspraak op, dat"
        },
        "6": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "247c3a45769cbf9cc0754a25b90c3b84",
            "Index": 6,
            "Label": "7",
            "Size": [
                595.0,
                842.0
            ],
            "Text": "door middel van nationale inspanning en internationale samenwerking, en overeenkomstig de organisatie en\nde hulpbronnen van de betreffende Staat, de economische, sociale en culturele rechten, die onmisbaar zijn\nvoor zijn waardigheid en voor de vrije ontplooiing van zijn persoonlijkheid, verwezenlijkt worden.\nArtikel 23\nEen ieder heeft recht op arbeid, op vrije keuze van beroep, op rechtmatige en gunstige arbeidsvoorwaarden\nen op bescherming tegen werkloosheid.\nEen ieder, zonder enige achterstelling, heeft recht op gelijk loon voor gelijke arbeid.\nEen ieder, die arbeid verricht, heeft recht op een rechtvaardige en gunstige beloning, welke hem en zijn gezin\neen menswaardig bestaan verzekert, welke beloning zo nodig met andere middelen van sociale bescherming\nzal worden aangevuld.\nEen ieder heeft het recht om vakverenigingen op te richten en zich daarbij aan te sluiten ter bescherming van\nzijn belangen.\nArtikel 24\nEen ieder heeft recht op rust en op eigen vrije tijd, met inbegrip van een redelijke beperking van de\narbeidstijd, en op periodieke vakanties met behoud van loon.\nArtikel 25\nEen ieder heeft recht op een levensstandaard, die hoog genoeg is voor de gezondheid en het welzijn van\nzichzelf en zijn gezin, waaronder inbegrepen voeding, kleding, huisvesting en geneeskundige verzorging en\nde noodzakelijke sociale diensten, alsmede het recht op voorziening in geval van werkloosheid, ziekte,\ninvaliditeit, overlijden van de echtgenoot, ouderdom of een ander gemis aan bestaansmiddelen, ontstaan ten\ngevolge van omstandigheden onafhankelijk van zijn wil."
        },
        "7": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "ec52777e9d20e67ab32968f014ad82c2",
            "Index": 7,
            "Label": "8",
            "Size": [
                595.0,
                842.0
            ],
            "Text": "Moeder en kind hebben recht op bijzondere zorg en bijstand. Alle kinderen, al dan niet wettig, zullen\ndezelfde sociale bescherming genieten.\nArtikel 26\nEen ieder heeft recht op onderwijs; het onderwijs zal kosteloos zijn, althans wat het lager en basisonderwijs\nbetreft. Het lager onderwijs zal verplicht zijn. Ambachtsonderwijs en beroepsopleiding zullen algemeen\nbeschikbaar worden gesteld. Hoger onderwijs zal openstaan voor een ieder, die daartoe de begaafdheid bezit.\nHet onderwijs zal gericht zijn op de volle ontwikkeling van de menselijke persoonlijkheid en op de\nversterking van de eerbied voor de rechten van de mens en de fundamentele vrijheden. Het zal het begrip, de\nverdraagzaamheid en de vriendschap onder alle naties, rassen of godsdienstige groepen bevorderen en het zal\nde werkzaamheden van de Verenigde Naties voor de handhaving van de vrede steunen.\nAan de ouders komt in de eerste plaats het recht toe om de soort van opvoeding en onderwijs te kiezen,\nwelke aan hun kinderen zal worden gegeven.\nArtikel 27\nEen ieder heeft het recht om vrijelijk deel te nemen aan het culturele leven van de gemeenschap, om te\ngenieten van kunst en om deel te hebben aan wetenschappelijke vooruitgang en de vruchten daarvan.\nEen ieder heeft het recht op de bescherming van de geestelijke en materiÃ«le belangen, voortspruitende uit een\nwetenschappelijk, letterkundig of artistiek werk, dat hij heeft voortgebracht.\nArtikel 28\nEen ieder heeft recht op het bestaan van een zodanige maatschappelijke en internationale orde, dat de rechten\nen vrijheden, in deze Verklaring genoemd, daarin ten volle kunnen worden verwezenlijkt."
        },
        "8": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "0a2ef8e4b68fedbe2b3aa9edb9eb8e73",
            "Index": 8,
            "Label": "9",
            "Size": [
                595.0,
                842.0
            ],
            "Text": "Artikel 29\nEen ieder heeft plichten jegens de gemeenschap, zonder welke de vrije en volledige ontplooiing van zijn\npersoonlijkheid niet mogelijk is.\nIn de uitoefening van zijn rechten en vrijheden zal een ieder slechts onderworpen zijn aan die beperkingen,\nwelke bij de wet zijn vastgesteld en wel uitsluitend ter verzekering van de onmisbare erkenning en\neerbiediging van de rechten en vrijheden van anderen en om te voldoen aan de gerechtvaardigde eisen van de\nmoraliteit, de openbare orde en het algemeen welzijn in een democratische gemeenschap.\nDeze rechten en vrijheden mogen in geen geval worden uitgeoefend in strijd met de doeleinden en\nbeginselen van de Verenigde Naties.\nArtikel 30\nGeen bepaling in deze Verklaring zal zodanig mogen worden uitgelegd, dat welke Staat, groep of persoon\ndan ook, daaraan enig recht kan ontlenen om iets te ondernemen of handelingen van welke aard ook te\nverrichten, die vernietiging van een van de rechten en vrijheden, in deze Verkaring genoemd, ten doel\nhebben."
        }
    }
}
