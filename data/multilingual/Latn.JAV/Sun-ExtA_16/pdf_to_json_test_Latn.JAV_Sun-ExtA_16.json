{
    "MetaData": {
        "Author": null,
        "Creation_Date": 1581468716,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "09c7330db1a454a963091c29860c5be1",
            "Index": 0,
            "Label": "1",
            "Size": [
                595.0,
                842.0
            ],
            "Text": "Saben umat manungsa lair kanthi hak-hak kang podho lan pinasthi lan kanthi kabebasan-\nkabebasan ing bakuning angger-angger (wewaton = undang-undang). Perserikatan Bangsa-\nBangsa darbe komitmen (tekad nglaksanakake maujude janji lan kasaguhane) kanggo junjung\nluhur, nggrengsengake lan ngayomi hak-hak asasi umat manungsa marang saben pribadi\n(individu). Komitmen kasebut ingayatan saka Piagam Perserikatan Bangsa-Bangsa kang\nnukulake kamantepaning kayakinan para bangsa sa-donya tumrap hak-hak asasi umat\nmanungsa ing bakuning paugeran sarta tumrap martabat lan ajining kamanungsan. Ing\nPranyatan Umum ngenani Hak-Hak (umat) Manungsa, Perserikatan Bangsa-Bangsa nandhesake\nkanthi terwoco lan prasoja, hak-hak kang dadi darbeke saben uwong kanthi adil. Hak-hak\nkasebut, nyata dadi darbekmu kabeh. Kabeh mau, iyo hakmu. Kenali lan pahamana hak-hak\nkasebut. Supaya kasengkuyung mbiwarakake lan nglestarekake kanggo paugeran dhiri\npribadhi sarto kanggo sapepadhane umat manungsa liyane.\nPRANYATAN UMUM NGENANI HAK-HAK ASASI (UMAT) MANUNGSA\nPAMBUKA / MUKADIMAH\nMANIMBANG manowo ngakoni marang martabat alamiah sarta hak-hak kang padha lan pinasthi\ning saben warganing kulawarga umat manungsa, mujudake landhesaning kamardikan, kaadilan\nsarta bedhamening donya.\nMANIMBANG menawa nyingkur lan nganggep remeh hak-hak umat manungsa bisa njalari tandang\ntanduk kasar lan wengis kang nuwuhake rasa runtik atine umat manungsa, lan kabangune\ndonya dadi papaning umat manungsa bisa ngrasakake lan ngalami nikmating bebas medhar\npanemu lan bebas ngrasuk agama sarta kalis saka rasa wedi lan was-sumelang sarta urip\nkacingkrangan, kapratelakake dadi pranyatan minangka dadi gegayuhan luhur sakabehing\numat manungsa lumrah (kawula alit).\nMANIMBANG manawa hak-hak umat manungsa perlu antuk pangayoman kanthi pranatan lan\ntatanan angger-angger (undang-undang), amrih saben uwong ora kepeksa milih nglawan\n(mbrontak) minangka kupiyo kang pungkasan anggone ngrekodaya kanggo nglawan marang\ntindak daksiya lan panjajahan.\nMANIMBANG manawa mekaring pamerdi panggulowenthahing sambung pamitran ing antaraning\npara bangsa saben negara perlu lan wigati dirembakakake.\nMANIMBANG manawa para bangsa ing Perserikatan Bangsa-Bangsa, ing sajroning Piagam\nPerserikatan Bangsa-Bangsa, wus padha mratelakake kanthi tandhes anggone ngugemi marang\nhak-hak kang baku umat manungsa, marang martabat lan ajining pribadine umat, lan marang\nhak-hak priya lan wanita kang sadrajat lan padha, sarta wus gawe putusan bakal\nnyengkuyung majuning sosial sarta ajining urip amrih saya luwih becik, kanthi\nkamardikan kang omber lan jembar tebane.\nMANIMBANG menawa Negara-Negara Anggota wus ikrar lan prajanji bakal nggayuh kang saya\nmaju anggone ngajeni lan ngurmati ajining umum marang hak-hak asasi umat manungsa sarta\nrasa bebas kang asasi (kanthi paugeran) ing ujuding sambung makarya klawan Perserikatan\nBangsa-Bangsa.\nMANIMBANG manawa kanthi manunggaling pangerten ngenani hak-hak lan tumindak kanthi\nbebas kasebut, perlu banget, kanggo ngleksanani janji kanthi temen, mulo,\nMAJELIS UMUM\nmbiwarakake"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "859189ddb85d0f584c3093fa6d581be4",
            "Index": 1,
            "Label": "2",
            "Size": [
                595.0,
                842.0
            ],
            "Text": "PRANYATAN UMUM NGENANI HAK-HAK ASASI (UMAT) MANUNGSA\nminangka sawijining paugeran umum kanggo kasiling gegayuhan saben bangsa lan saben\nnegara, dene kang katuju supaya saben uwong lan saben bebadan ing satengahing bebrayan\n(masyarakat), kanthi tansah eling lan ngugemi Pranyatan iki, tansah mersudi ngadani\npanggulowentah supaya rasa ngajeni lan ngurmati hak-hak sarta urip bebas kasebut saya\nmekar ngrembaka. Sarta kanthi reka daya progresip kang asipat nasional lan\ninternasional, bisa nanggung wujuding kasaguhan ngakoni lan anggone asung pakurmatan\nkanthi universal lan efektif, iya saka bangsa-bangsa ing Nagara-Nagara Anggota, kalebu\nbangsa-bangsa ing laladan kang kabawah panguwasaning angger-anggere (wewaton = undang-\nundang).\nBAB : 1\nSaben uwong kalairake kanthi mardika lan darbe martabat lan hak-hak kang padha. Kabeh\npinaringan akal lan kalbu sarta kaajab pasrawungan anggone memitran siji lan sijine\nkanthi jiwo sumadulur.\nBAB : 2\nSaben uwong darbe hak tumrap hak lan kebebasan-kebebasan kang tinulis ing Pranyatan\nUmum iki tanpa pilih kasih, kabeh warata lan adil ing samubarang, kayata: beda bedaning\nras, warnaning awak (walulang), beda-bedaning lanang lan wadon, basa, agama, politik\nlan panemu liyane, asal usul suku bangsa lan bebrayan, hak darbe, tatalair lan\nkalungguhan liyane.\nSakbanjure,ora bakal ana prabedane tumrap kalungguhan politik, angger-angger (undang-\nundang) utowa kalungguhan internasional saka negara utowa laladan asal usuling\nsawijinging uwong, sanadyan saka negara mardika, laladan-laladan ing panguwasaning\nwali, jajahan utawa kang winengku ing kawasaning liyan.\nBAB : 3\nSaben uwong nduweni hak ingatasing uripe, bebasing uripe lan kaslametane minongko\npribadi (individu).\nBAB : 4\nOra keno sawijining uwong didadekake budhak utawa batur, maujuding budhak lan batur\ntukon kanthi ujud apa wae dadi larangan.\nBAB : 5\nOra kena sawijining uwong disiyo-siyo ing siksa, utawa nandhang tindak kejem, dipatrapi\nutawa nampa pidono kang ora kaya lumrahing umat manungsa utowo siningkur karemehake.\nBAB : 6\nSaben uwong darbe hak tumrap paseksi ing sajroning angger-angger (undang-undang)\nminongka umat manungsa sacara pribadi ing endi wae papan dununge.\nBAB : 7\nNgadepi hukum, kabeh duwe hak padha lan darbe hak oleh pengayoman angger-angger sing\npadha, tanpo dibedak-bedakake. Kabeh duwe hak ingayoman sing padha marang tumindak\nmbedak-mbedakake (diskriminasi) kang ora cundhuk (cocok) karo Pranyatan iki, lan marang"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "37ebad1f22757150dc89bbe740fe9779",
            "Index": 2,
            "Label": "3",
            "Size": [
                595.0,
                842.0
            ],
            "Text": "sawernaning pamilut (ngojok-ojoki) sing tumuju marang tumindak diskriminasi kasebut.\nBAB : 8\nSaben uwong nduweni hak kapulihake kanthi trep saka sesambungane kapatrapan pengadilan\nnasional tumrap tidak-tanduk kang nalisir saka hak-hak baku kang dening angger-angger\n(undang-undang) kapasrahake dadi hake.\nBAB : 9\nOra ana siji wae uwong kang kena ditangkep, ditahan utawa kasingkirake kanthi sawenang-\nwenang.\nBAB : 10\nSaben uwong, kanthi nduweni drajad padha ing satemene, darbe hak tumrap pangadilan kang\nadil lan tinarbuka dening pangadilan kanthi bebas lan ora bot-sih, ing babagan netepake\nhak lan kuwajiban-kuwajiban sarta ing sajroning nampa saben ancaman pidana kang\nditetepake marang saben uwong.\nBAB : 11\nSaben uwong kang dinakwa amargo dianggep nidakake laku nalisir saka undang-undang,\ndianggep durung nyandhang kaluputan sadurunge undang-undang mbuktekake kaluputane ing\npangadilan kang tinarbuka, ing bab iki saben uwong oleh jaminan kang diperlokake kanggo\nmbelani hake.\nOra ana uwong siji wae kang kena dianggep luput nindakake nglanggar undang-undang utowo\ntledhor, kang ora mujudake tindak nalisir saka undang-undang nasional utowo\ninternasional, ing titi mangsa tumindak mau linakonan. Ugo ora prayoga nemtokake\npaukuman kang luwih abod katimbang paukuman kang katetepake nalika tindak nglanggar\nundang-undang iku linakonan.\nBAB : 12\nOra ana uwong siji wae kang kena diregoni hak pribadine, kulowargane, bale wismane\nutowa sesambungane nampa lan ngirim layang kanthi sawenang-wenang; uga marang hak\npakurmatan lan ajining diri. Saben uwong ndarbeni hak kaayoman dining undang-undang\nawit saka anane gangguan utowo tindak nalisir mangkono iku.\nBAB : 13\nSaben uwong darbe hak tumrap bebasing tumindak utawa ora nindakake apa-apa ing\nsajroning laladan wewengkoning negara.\nSaben uwong darbe hak ninggalake sadhengah negara, kalebu negarane dhewe, lan darbe hak\nbali maneh menyang negarane.\nBAB : 14\nSaben uwong darbe hak ngupaya pangayoman marang negara liya kanggo pangayoman amarga\nanggone dadi buron.\nHak kasebut ora kena kaetrapake manawa anggone dadi buron iku nyata kang dadi sababe\nawit tumindak kadursilan kang ora gegandhengan karo politik, utowo karana tumindak kang\nnalisir karo tujuan sing baku saka Perserikatan Bangsa-Bangsa."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6eac57c2061080c7470659b24cf52170",
            "Index": 3,
            "Label": "4",
            "Size": [
                595.0,
                842.0
            ],
            "Text": "BAB : 15\nSaben uwong darbe hak dadi warga negara.\nOra ana uwong siji wae kang kanthi tanpa landhesan tatanan banjur kabatalake anggone\ndadi warga negara utowo ditampik hake kanggo salin dadi warga negara liya.\nBAB : 16\nPriya lan wanita kang wus diwasa kanthi tanpa mawas bangsa, warga negara utawa agama,\ndarbe hak nglakoni ningkah lan mbangun kulawarga. Kabeh nduweni hak kang padha ing\nbabakan neningkahan, ing sajroning alam ningkah lan ing alam pepisahan/pegatan.\nNeningkahan amung bisa dileksanani adhedhasar pilihan bebas lan temen-temen dadi\npasarujukane penganten sakeloron.\nBrayat/kulawarga iku sawijining tetunggalan kang alamiyah lan baku ing masyarakat lan\nanduweni hak pangayoman saka bebrayan (masyarakat) lan nagara.\nBAB : 17\nSaben uwong duwe hak andarbeni bandha, kanthi pribadi utawa bebarengan karo uwong\nliyane.\nOra ana uwong siji wae kena dirampas bandhane kanthi sawenang-wenang.\nBAB : 18\nSaben uwong darbe hak bebas duwe panemu, kalbu lan agama. Ing babakan iki kalebu hak\nbebas ganti agama lan kapitayan, lan hak bebas kanggo anekseni agamane utawa\nkapitayane, kanthi cara anggelar piwulang, nglakoni, laku ibadhah lan setya tuhu\nngugemi percayane, kanthi cara pribadi utowo bebarengan karo uwong liyane, ing\nngedhengan (ngareping umum) utowo pribadi.\nBAB : 19\nSaben uwong darbe hak ingatase hak bebas mratelakake panemume, kalebu duwe hak bebas\ndarbe panemu tanpo diregoni/diganggu, lan kanggo ngupaya, nampa sarta mratelakake\ninformasi lan pamikiran penemune lumantar media apa wae kanthi tanpa mawas watesing\nwewengkon laladan.\nBAB : 20\nSaben uwong nduweni hak ingatase hak bebas ngumpul lan gawe paguyuban tanpa anane\nrudapeksan.\nOra ana uwong siji wae kang kena dipeksa lumebu ing sawijining pakumpulan /paguyuban.\nBAB : 21\nSaben uwong nduweni hak cawe-cawe ing kaperluane pamarintah nagarane, kanthi langsung\nutawa lumantar wakil-wakil kang pinilih kanti bebas.\nSaben uwong darbe hak kang padha kanthi kalodhangan kang padha bisa kawisudha tampa\nkalungguhan/jawatan pamarintah ing negarane.\nGegayuhaning rakyat kudu dadi lambaran baku wewenange pamarintah, gegayuhan iki kudu"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "723ae7d344358a6ef3bdae29e02b1c42",
            "Index": 4,
            "Label": "5",
            "Size": [
                595.0,
                842.0
            ],
            "Text": "kawujudake kanthi cara anane pamilihan umum kang dianakake ing wektu kang tinamtu lan\nmurni kanthi hak pilih kang umum lan sadrajat, kanthi pungut swara sacara wadi utawa\nkanthi pranatan liya angger bisa nanggung hak bebas anggone milih.\nBAB : 22\nSaben uwong, minangka warganing bebrayan (masyarakat) anduweni hak ingatase jaminan\nsosial, sarta darbe hak amrih kaleksanane hak-hak ekonomi, sosial lan budaya sing dadi\nkaperluwan martabate sarta mekaring pribadine kanthi bebas, lumantar rekadaya nasional\nutawa karya pamitran internasional, condhong marang tata pranatane lan sumber dayaning\nNagara.\nBAB : 23\nSaben uwong anduweni hak pagawean, hak bebas milih pagawean, darbe hak anane syarat-\nsyarat nyambutgawe kanthi adil lan nguwohake kauntungan sarta nduweni hak ingayoman ing\nkahanane naliko ora nyambutgawe/nganggur.\nSaben uwong kanthi ora kabedak-bedakake, darbe hak ingatase pituwas (opah, asil) kang\npadha tumrap pagawean kang padha.\nSaben uwong kang nglakoni pagaweyan nduweni hak nampa opah/asil kang adil lan\nnguntungake/bathi, kang nanggung bisane dadi panguripan kang murwat kanggo dhiri\npribadi lan ugo marang kaluwargane, lan manawa ana wigatine katambah ing lindhungan\nkaperluwan sosial liyane.\nSaben uwong darbe hak nggawa lan ngleboni paguyuban-paguyuban pegawe kanggo ngayomi\nkaperluane.\nBAB : 24\nSaben uwong nduwe hak ngaso lan libur, kelebu pranataning wanci nyambut gawe kang\nmurwat lan dina libur kang pantes kanthi wewaton tumata, lan tetep nampa\nopah/pituwasing karya.\nBAB : 25\nSaben uwong nduweni hak bisane urip kanthi murwat, kanggo kasarasan lan katentremane\ndalasan kulawargane, tan keri ing bab hak pangan, sandhang, papan lan pangopening\nkasarasan sarta kaperluan sosial sing dadi kabutuhan lan hak oleh tanggungan jaminan\nnalika ngalami nganggur, nandhang lara, cacat, dadi warondha, nyandak umur tuwa, utawa\nkahanan liyane kang njalari kacingkrangan, kang nyata ngluwihi daya kekuwatane.\nPoro biyung (ibu) lan bocah-bocah darbe hak oleh pangopen lan bantuan istimewa\n(mirunggan). Kabeh bocah, kang lair ing sajroning tatanan ningkah utowo sanjabaning\ntatanan ningkah kudu antuk pangayoman sosial kang padha.\nBAB : 26\nSaben uwong darbe hak oleh panggulowenthah ing pawiyatan kanthi gratis, saora-orane\ntumrap sekolah/pawiyatan dhasar. Pawiyatan dhasar kawajibake. Sekolah (pawiyatan)\ntehnik lan jurusan umum kanggo saben uwong kanthi tinarbuka, saben uwong bisa lumebu\ning pawiyatan luhur kanthi pranatan kang padha salaras karo murwat lan pantese.\nPanggulowenthah kudu kaenerake amrih saben pribadi biso mekar kanthi omber, biso\nndayani saya kandele rasa bisa ngajeni lan ngurmati hak-hak asasi umat manungsa lan"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "a40515ccb3d05e8b255e84f900cefdad",
            "Index": 5,
            "Label": "6",
            "Size": [
                595.0,
                842.0
            ],
            "Text": "kebebasan-kebebasan kang baku. Panggulowenthah ing pawiyatan kudu bisa nenangi lan\nmekarake rasa tepa salira karo pepadhane, mekaring pamitran, paseduluran ing antarane\nbangsa-bangsa, bebrayan, ras apadene agama, sarta njalari kudu saya majuning\nPerserikatan Bangsa-Bangsa sajroning memetri lan nyipto bedhamen/pirukun.\nPara wong tuwa, darbe hak utama sajroning milih pawiyatan papan panggulowenthah kanggo\nanak-anake.\nBAB : 27\nSaben uwong duwe hak ngrasuk lan ambyur ing kiprahing kabudayan ing sadina-dinane ing\nbebrayan, ngresepi seni, lan bisa ngrasakake ngalami majuning urip lan paedahing\nkawruh.\nSaben uwong duwe hak antuk pangayoman anggone kiprah lan makarya ing babagan ngelmu lan\nkawruh - kang arupa pangayoman marang kauntungan sing awujud moril utawa materiil, uga\ning kasusastran utawa seni kang cinipta/asil karyane.\nBAB : 28\nSaben uwong darbe hak ingatase pranatan sosial nasional lan internasional, salaras karo\nhak-hak lan kabebasan-kabebasan kang kamot ing Pranyatan iki bisa kanthi temen maujud.\nBAB : 29\nSaben uwong nduweni kuwajiban marang bebrayan/masyarakat, kang sanyatane ora ana papan\nliya kang bisa dadi papan mekaring kapribaden kanthi bebas sarta temen-tumemen.\nSajroning ngleksanani hak-hak lan kabebasan-kabebasane, saben uwong kudu mbangun\nmiturut marang pranatan kang salaras karo undang-undang (angger-angger), kang isi ancas\nlan tujuwan sing ora ana liya kajaba mung amrih gumolonging niyat ngugemi lan ngurmati\nkanthi trep marang hak-hak lan kabebasan-kabebasan uwong liyane, kanggo mujudake\nsyarat-syarat kang adil ing bab kasusilan, tertib tumata lan katentremaning umum, ing\nbebrayan/masyarakat kang demokratis.\nHak-hak lan kabebasan-kabebasan kasebut, kanthi alesan lan pawadan apa wae, ora keno\ndilaksanani nalisir karo ancas lan tujuwan sarta wewaton-wewatoning Perserikatan\nBangsa-Bangsa.\nBAB : 30\nOra ana siji wae isi sajroning Pranyatan iki kena katapsir menehi kalodhangan marang\nsawijining Nagara, paguyuban utawa pribadi, kang awujud hak supaya oleh utawa murihake\nantuk pakaryan apa wae, utawa nglakoni tumindak kanthi tujuwan ngrusak hak-hak lan\nkabebasan-kabebasan wujud apa wae kang kapacak ing sajroning Pranyatan iki."
        }
    }
}
