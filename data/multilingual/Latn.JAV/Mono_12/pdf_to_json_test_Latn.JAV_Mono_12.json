{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468585,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Saben umat manungsa lair kanthi hak-hak kang podho lan pinasthi lan kanthi kabebasan-kabebasan\ning bakuning angger-angger (wewaton = undang-undang). Perserikatan Bangsa-Bangsa darbe komitmen\n(tekad nglaksanakake maujude janji lan kasaguhane) kanggo junjung luhur, nggrengsengake lan\nngayomi hak-hak asasi umat manungsa marang saben pribadi (individu). Komitmen kasebut ingayatan\nsaka Piagam Perserikatan Bangsa-Bangsa kang nukulake kamantepaning kayakinan para bangsa sa-\ndonya tumrap hak-hak asasi umat manungsa ing bakuning paugeran sarta tumrap martabat lan\najining kamanungsan. Ing Pranyatan Umum ngenani Hak-Hak (umat) Manungsa, Perserikatan Bangsa-\nBangsa nandhesake kanthi terwoco lan prasoja, hak-hak kang dadi darbeke saben uwong kanthi\nadil. Hak-hak kasebut, nyata dadi darbekmu kabeh. Kabeh mau, iyo hakmu. Kenali lan pahamana\nhak-hak kasebut. Supaya kasengkuyung mbiwarakake lan nglestarekake kanggo paugeran dhiri\npribadhi sarto kanggo sapepadhane umat manungsa liyane.\nPRANYATAN UMUM NGENANI HAK-HAK ASASI (UMAT) MANUNGSA\nPAMBUKA / MUKADIMAH\nMANIMBANG manowo ngakoni marang martabat alamiah sarta hak-hak kang padha lan pinasthi ing\nsaben warganing kulawarga umat manungsa, mujudake landhesaning kamardikan, kaadilan sarta\nbedhamening donya.\nMANIMBANG menawa nyingkur lan nganggep remeh hak-hak umat manungsa bisa njalari tandang tanduk\nkasar lan wengis kang nuwuhake rasa runtik atine umat manungsa, lan kabangune donya dadi\npapaning umat manungsa bisa ngrasakake lan ngalami nikmating bebas medhar panemu lan bebas\nngrasuk agama sarta kalis saka rasa wedi lan was-sumelang sarta urip kacingkrangan,\nkapratelakake dadi pranyatan minangka dadi gegayuhan luhur sakabehing umat manungsa lumrah\n(kawula alit).\nMANIMBANG manawa hak-hak umat manungsa perlu antuk pangayoman kanthi pranatan lan tatanan\nangger-angger (undang-undang), amrih saben uwong ora kepeksa milih nglawan (mbrontak) minangka\nkupiyo kang pungkasan anggone ngrekodaya kanggo nglawan marang tindak daksiya lan panjajahan.\nMANIMBANG manawa mekaring pamerdi panggulowenthahing sambung pamitran ing antaraning para\nbangsa saben negara perlu lan wigati dirembakakake.\nMANIMBANG manawa para bangsa ing Perserikatan Bangsa-Bangsa, ing sajroning Piagam Perserikatan\nBangsa-Bangsa, wus padha mratelakake kanthi tandhes anggone ngugemi marang hak-hak kang baku\numat manungsa, marang martabat lan ajining pribadine umat, lan marang hak-hak priya lan wanita\nkang sadrajat lan padha, sarta wus gawe putusan bakal nyengkuyung majuning sosial sarta ajining\nurip amrih saya luwih becik, kanthi kamardikan kang omber lan jembar tebane.\nMANIMBANG menawa Negara-Negara Anggota wus ikrar lan prajanji bakal nggayuh kang saya maju\nanggone ngajeni lan ngurmati ajining umum marang hak-hak asasi umat manungsa sarta rasa bebas\nkang asasi (kanthi paugeran) ing ujuding sambung makarya klawan Perserikatan Bangsa-Bangsa.\nMANIMBANG manawa kanthi manunggaling pangerten ngenani hak-hak lan tumindak kanthi bebas\nkasebut, perlu banget, kanggo ngleksanani janji kanthi temen, mulo,\nMAJELIS UMUM\nmbiwarakake\nPRANYATAN UMUM NGENANI HAK-HAK ASASI (UMAT) MANUNGSA\nminangka sawijining paugeran umum kanggo kasiling gegayuhan saben bangsa lan saben negara, dene\nkang katuju supaya saben uwong lan saben bebadan ing satengahing bebrayan (masyarakat), kanthi\ntansah eling lan ngugemi Pranyatan iki, tansah mersudi ngadani panggulowentah supaya rasa\nngajeni lan ngurmati hak-hak sarta urip bebas kasebut saya mekar ngrembaka. Sarta kanthi reka\ndaya progresip kang asipat nasional lan internasional, bisa nanggung wujuding kasaguhan ngakoni\nlan anggone asung pakurmatan kanthi universal lan efektif, iya saka bangsa-bangsa ing Nagara-\nNagara Anggota, kalebu bangsa-bangsa ing laladan kang kabawah panguwasaning angger-anggere\n(wewaton = undang-undang).\nBAB : 1\nSaben uwong kalairake kanthi mardika lan darbe martabat lan hak-hak kang padha. Kabeh\npinaringan akal lan kalbu sarta kaajab pasrawungan anggone memitran siji lan sijine kanthi jiwo\nsumadulur.\nBAB : 2\nSaben uwong darbe hak tumrap hak lan kebebasan-kebebasan kang tinulis ing Pranyatan Umum iki\ntanpa pilih kasih, kabeh warata lan adil ing samubarang, kayata: beda bedaning ras, warnaning\nawak (walulang), beda-bedaning lanang lan wadon, basa, agama, politik lan panemu liyane, asal",
            "Image": "9f91db3e335b8e7b7d3526b2f72a917a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "usul suku bangsa lan bebrayan, hak darbe, tatalair lan kalungguhan liyane.\nSakbanjure,ora bakal ana prabedane tumrap kalungguhan politik, angger-angger (undang-undang)\nutowa kalungguhan internasional saka negara utowa laladan asal usuling sawijinging uwong,\nsanadyan saka negara mardika, laladan-laladan ing panguwasaning wali, jajahan utawa kang\nwinengku ing kawasaning liyan.\nBAB : 3\nSaben uwong nduweni hak ingatasing uripe, bebasing uripe lan kaslametane minongko pribadi\n(individu).\nBAB : 4\nOra keno sawijining uwong didadekake budhak utawa batur, maujuding budhak lan batur tukon\nkanthi ujud apa wae dadi larangan.\nBAB : 5\nOra kena sawijining uwong disiyo-siyo ing siksa, utawa nandhang tindak kejem, dipatrapi utawa\nnampa pidono kang ora kaya lumrahing umat manungsa utowo siningkur karemehake.\nBAB : 6\nSaben uwong darbe hak tumrap paseksi ing sajroning angger-angger (undang-undang) minongka umat\nmanungsa sacara pribadi ing endi wae papan dununge.\nBAB : 7\nNgadepi hukum, kabeh duwe hak padha lan darbe hak oleh pengayoman angger-angger sing padha,\ntanpo dibedak-bedakake. Kabeh duwe hak ingayoman sing padha marang tumindak mbedak-mbedakake\n(diskriminasi) kang ora cundhuk (cocok) karo Pranyatan iki, lan marang sawernaning pamilut\n(ngojok-ojoki) sing tumuju marang tumindak diskriminasi kasebut.\nBAB : 8\nSaben uwong nduweni hak kapulihake kanthi trep saka sesambungane kapatrapan pengadilan nasional\ntumrap tidak-tanduk kang nalisir saka hak-hak baku kang dening angger-angger (undang-undang)\nkapasrahake dadi hake.\nBAB : 9\nOra ana siji wae uwong kang kena ditangkep, ditahan utawa kasingkirake kanthi sawenang-wenang.\nBAB : 10\nSaben uwong, kanthi nduweni drajad padha ing satemene, darbe hak tumrap pangadilan kang adil\nlan tinarbuka dening pangadilan kanthi bebas lan ora bot-sih, ing babagan netepake hak lan\nkuwajiban-kuwajiban sarta ing sajroning nampa saben ancaman pidana kang ditetepake marang saben\nuwong.\nBAB : 11\nSaben uwong kang dinakwa amargo dianggep nidakake laku nalisir saka undang-undang, dianggep\ndurung nyandhang kaluputan sadurunge undang-undang mbuktekake kaluputane ing pangadilan kang\ntinarbuka, ing bab iki saben uwong oleh jaminan kang diperlokake kanggo mbelani hake.\nOra ana uwong siji wae kang kena dianggep luput nindakake nglanggar undang-undang utowo\ntledhor, kang ora mujudake tindak nalisir saka undang-undang nasional utowo internasional, ing\ntiti mangsa tumindak mau linakonan. Ugo ora prayoga nemtokake paukuman kang luwih abod\nkatimbang paukuman kang katetepake nalika tindak nglanggar undang-undang iku linakonan.\nBAB : 12\nOra ana uwong siji wae kang kena diregoni hak pribadine, kulowargane, bale wismane utowa\nsesambungane nampa lan ngirim layang kanthi sawenang-wenang; uga marang hak pakurmatan lan\najining diri. Saben uwong ndarbeni hak kaayoman dining undang-undang awit saka anane gangguan\nutowo tindak nalisir mangkono iku.\nBAB : 13\nSaben uwong darbe hak tumrap bebasing tumindak utawa ora nindakake apa-apa ing sajroning\nlaladan wewengkoning negara.\nSaben uwong darbe hak ninggalake sadhengah negara, kalebu negarane dhewe, lan darbe hak bali",
            "Image": "1fa29cf857f7867b547cbe3b208d9de0"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "maneh menyang negarane.\nBAB : 14\nSaben uwong darbe hak ngupaya pangayoman marang negara liya kanggo pangayoman amarga anggone\ndadi buron.\nHak kasebut ora kena kaetrapake manawa anggone dadi buron iku nyata kang dadi sababe awit\ntumindak kadursilan kang ora gegandhengan karo politik, utowo karana tumindak kang nalisir karo\ntujuan sing baku saka Perserikatan Bangsa-Bangsa.\nBAB : 15\nSaben uwong darbe hak dadi warga negara.\nOra ana uwong siji wae kang kanthi tanpa landhesan tatanan banjur kabatalake anggone dadi warga\nnegara utowo ditampik hake kanggo salin dadi warga negara liya.\nBAB : 16\nPriya lan wanita kang wus diwasa kanthi tanpa mawas bangsa, warga negara utawa agama, darbe hak\nnglakoni ningkah lan mbangun kulawarga. Kabeh nduweni hak kang padha ing babakan neningkahan,\ning sajroning alam ningkah lan ing alam pepisahan/pegatan.\nNeningkahan amung bisa dileksanani adhedhasar pilihan bebas lan temen-temen dadi pasarujukane\npenganten sakeloron.\nBrayat/kulawarga iku sawijining tetunggalan kang alamiyah lan baku ing masyarakat lan anduweni\nhak pangayoman saka bebrayan (masyarakat) lan nagara.\nBAB : 17\nSaben uwong duwe hak andarbeni bandha, kanthi pribadi utawa bebarengan karo uwong liyane.\nOra ana uwong siji wae kena dirampas bandhane kanthi sawenang-wenang.\nBAB : 18\nSaben uwong darbe hak bebas duwe panemu, kalbu lan agama. Ing babakan iki kalebu hak bebas\nganti agama lan kapitayan, lan hak bebas kanggo anekseni agamane utawa kapitayane, kanthi cara\nanggelar piwulang, nglakoni, laku ibadhah lan setya tuhu ngugemi percayane, kanthi cara pribadi\nutowo bebarengan karo uwong liyane, ing ngedhengan (ngareping umum) utowo pribadi.\nBAB : 19\nSaben uwong darbe hak ingatase hak bebas mratelakake panemume, kalebu duwe hak bebas darbe\npanemu tanpo diregoni/diganggu, lan kanggo ngupaya, nampa sarta mratelakake informasi lan\npamikiran penemune lumantar media apa wae kanthi tanpa mawas watesing wewengkon laladan.\nBAB : 20\nSaben uwong nduweni hak ingatase hak bebas ngumpul lan gawe paguyuban tanpa anane rudapeksan.\nOra ana uwong siji wae kang kena dipeksa lumebu ing sawijining pakumpulan /paguyuban.\nBAB : 21\nSaben uwong nduweni hak cawe-cawe ing kaperluane pamarintah nagarane, kanthi langsung utawa\nlumantar wakil-wakil kang pinilih kanti bebas.\nSaben uwong darbe hak kang padha kanthi kalodhangan kang padha bisa kawisudha tampa\nkalungguhan/jawatan pamarintah ing negarane.\nGegayuhaning rakyat kudu dadi lambaran baku wewenange pamarintah, gegayuhan iki kudu kawujudake\nkanthi cara anane pamilihan umum kang dianakake ing wektu kang tinamtu lan murni kanthi hak\npilih kang umum lan sadrajat, kanthi pungut swara sacara wadi utawa kanthi pranatan liya angger\nbisa nanggung hak bebas anggone milih.\nBAB : 22\nSaben uwong, minangka warganing bebrayan (masyarakat) anduweni hak ingatase jaminan sosial,\nsarta darbe hak amrih kaleksanane hak-hak ekonomi, sosial lan budaya sing dadi kaperluwan\nmartabate sarta mekaring pribadine kanthi bebas, lumantar rekadaya nasional utawa karya\npamitran internasional, condhong marang tata pranatane lan sumber dayaning Nagara.\nBAB : 23",
            "Image": "8005152605652fe0777924f33386ac29"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Saben uwong anduweni hak pagawean, hak bebas milih pagawean, darbe hak anane syarat-syarat\nnyambutgawe kanthi adil lan nguwohake kauntungan sarta nduweni hak ingayoman ing kahanane\nnaliko ora nyambutgawe/nganggur.\nSaben uwong kanthi ora kabedak-bedakake, darbe hak ingatase pituwas (opah, asil) kang padha\ntumrap pagawean kang padha.\nSaben uwong kang nglakoni pagaweyan nduweni hak nampa opah/asil kang adil lan\nnguntungake/bathi, kang nanggung bisane dadi panguripan kang murwat kanggo dhiri pribadi lan\nugo marang kaluwargane, lan manawa ana wigatine katambah ing lindhungan kaperluwan sosial\nliyane.\nSaben uwong darbe hak nggawa lan ngleboni paguyuban-paguyuban pegawe kanggo ngayomi kaperluane.\nBAB : 24\nSaben uwong nduwe hak ngaso lan libur, kelebu pranataning wanci nyambut gawe kang murwat lan\ndina libur kang pantes kanthi wewaton tumata, lan tetep nampa opah/pituwasing karya.\nBAB : 25\nSaben uwong nduweni hak bisane urip kanthi murwat, kanggo kasarasan lan katentremane dalasan\nkulawargane, tan keri ing bab hak pangan, sandhang, papan lan pangopening kasarasan sarta\nkaperluan sosial sing dadi kabutuhan lan hak oleh tanggungan jaminan nalika ngalami nganggur,\nnandhang lara, cacat, dadi warondha, nyandak umur tuwa, utawa kahanan liyane kang njalari\nkacingkrangan, kang nyata ngluwihi daya kekuwatane.\nPoro biyung (ibu) lan bocah-bocah darbe hak oleh pangopen lan bantuan istimewa (mirunggan).\nKabeh bocah, kang lair ing sajroning tatanan ningkah utowo sanjabaning tatanan ningkah kudu\nantuk pangayoman sosial kang padha.\nBAB : 26\nSaben uwong darbe hak oleh panggulowenthah ing pawiyatan kanthi gratis, saora-orane tumrap\nsekolah/pawiyatan dhasar. Pawiyatan dhasar kawajibake. Sekolah (pawiyatan) tehnik lan jurusan\numum kanggo saben uwong kanthi tinarbuka, saben uwong bisa lumebu ing pawiyatan luhur kanthi\npranatan kang padha salaras karo murwat lan pantese.\nPanggulowenthah kudu kaenerake amrih saben pribadi biso mekar kanthi omber, biso ndayani saya\nkandele rasa bisa ngajeni lan ngurmati hak-hak asasi umat manungsa lan kebebasan-kebebasan kang\nbaku. Panggulowenthah ing pawiyatan kudu bisa nenangi lan mekarake rasa tepa salira karo\npepadhane, mekaring pamitran, paseduluran ing antarane bangsa-bangsa, bebrayan, ras apadene\nagama, sarta njalari kudu saya majuning Perserikatan Bangsa-Bangsa sajroning memetri lan nyipto\nbedhamen/pirukun.\nPara wong tuwa, darbe hak utama sajroning milih pawiyatan papan panggulowenthah kanggo anak-\nanake.\nBAB : 27\nSaben uwong duwe hak ngrasuk lan ambyur ing kiprahing kabudayan ing sadina-dinane ing bebrayan,\nngresepi seni, lan bisa ngrasakake ngalami majuning urip lan paedahing kawruh.\nSaben uwong duwe hak antuk pangayoman anggone kiprah lan makarya ing babagan ngelmu lan kawruh\n- kang arupa pangayoman marang kauntungan sing awujud moril utawa materiil, uga ing kasusastran\nutawa seni kang cinipta/asil karyane.\nBAB : 28\nSaben uwong darbe hak ingatase pranatan sosial nasional lan internasional, salaras karo hak-hak\nlan kabebasan-kabebasan kang kamot ing Pranyatan iki bisa kanthi temen maujud.\nBAB : 29\nSaben uwong nduweni kuwajiban marang bebrayan/masyarakat, kang sanyatane ora ana papan liya\nkang bisa dadi papan mekaring kapribaden kanthi bebas sarta temen-tumemen.\nSajroning ngleksanani hak-hak lan kabebasan-kabebasane, saben uwong kudu mbangun miturut marang\npranatan kang salaras karo undang-undang (angger-angger), kang isi ancas lan tujuwan sing ora\nana liya kajaba mung amrih gumolonging niyat ngugemi lan ngurmati kanthi trep marang hak-hak\nlan kabebasan-kabebasan uwong liyane, kanggo mujudake syarat-syarat kang adil ing bab\nkasusilan, tertib tumata lan katentremaning umum, ing bebrayan/masyarakat kang demokratis.\nHak-hak lan kabebasan-kabebasan kasebut, kanthi alesan lan pawadan apa wae, ora keno",
            "Image": "f7dc53c136a903043db304bdb51c1169"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "dilaksanani nalisir karo ancas lan tujuwan sarta wewaton-wewatoning Perserikatan Bangsa-Bangsa.\nBAB : 30\nOra ana siji wae isi sajroning Pranyatan iki kena katapsir menehi kalodhangan marang sawijining\nNagara, paguyuban utawa pribadi, kang awujud hak supaya oleh utawa murihake antuk pakaryan apa\nwae, utawa nglakoni tumindak kanthi tujuwan ngrusak hak-hak lan kabebasan-kabebasan wujud apa\nwae kang kapacak ing sajroning Pranyatan iki.",
            "Image": "6f63bad93fbebda0ed9bca1c160d2ac5"
        }
    }
}
