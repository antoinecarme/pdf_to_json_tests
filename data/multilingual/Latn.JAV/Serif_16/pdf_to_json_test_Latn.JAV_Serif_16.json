{
    "MetaData": {
        "Author": null,
        "Creation_Date": 1581468662,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3d3b1712df2e6f23762391ca60a8329b",
            "Index": 0,
            "Label": "1",
            "Size": [
                595.0,
                842.0
            ],
            "Text": "Saben umat manungsa lair kanthi hak-hak kang podho lan pinasthi lan kanthi\nkabebasan-kabebasan ing bakuning angger-angger (wewaton = undang-undang).\nPerserikatan Bangsa-Bangsa darbe komitmen (tekad nglaksanakake maujude janji lan\nkasaguhane) kanggo junjung luhur, nggrengsengake lan ngayomi hak-hak asasi umat\nmanungsa marang saben pribadi (individu). Komitmen kasebut ingayatan saka\nPiagam Perserikatan Bangsa-Bangsa kang nukulake kamantepaning kayakinan para\nbangsa sa-donya tumrap hak-hak asasi umat manungsa ing bakuning paugeran sarta\ntumrap martabat lan ajining kamanungsan. Ing Pranyatan Umum ngenani Hak-Hak\n(umat) Manungsa, Perserikatan Bangsa-Bangsa nandhesake kanthi terwoco lan\nprasoja, hak-hak kang dadi darbeke saben uwong kanthi adil. Hak-hak kasebut, nyata\ndadi darbekmu kabeh. Kabeh mau, iyo hakmu. Kenali lan pahamana hak-hak kasebut.\nSupaya kasengkuyung mbiwarakake lan nglestarekake kanggo paugeran dhiri\npribadhi sarto kanggo sapepadhane umat manungsa liyane.\nPRANYATAN UMUM NGENANI HAK-HAK ASASI (UMAT) MANUNGSA\nPAMBUKA / MUKADIMAH\nMANIMBANG manowo ngakoni marang martabat alamiah sarta hak-hak kang padha\nlan pinasthi ing saben warganing kulawarga umat manungsa, mujudake landhesaning\nkamardikan, kaadilan sarta bedhamening donya.\nMANIMBANG menawa nyingkur lan nganggep remeh hak-hak umat manungsa bisa\nnjalari tandang tanduk kasar lan wengis kang nuwuhake rasa runtik atine umat\nmanungsa, lan kabangune donya dadi papaning umat manungsa bisa ngrasakake lan\nngalami nikmating bebas medhar panemu lan bebas ngrasuk agama sarta kalis saka\nrasa wedi lan was-sumelang sarta urip kacingkrangan, kapratelakake dadi pranyatan\nminangka dadi gegayuhan luhur sakabehing umat manungsa lumrah (kawula alit).\nMANIMBANG manawa hak-hak umat manungsa perlu antuk pangayoman kanthi\npranatan lan tatanan angger-angger (undang-undang), amrih saben uwong ora\nkepeksa milih nglawan (mbrontak) minangka kupiyo kang pungkasan anggone\nngrekodaya kanggo nglawan marang tindak daksiya lan panjajahan.\nMANIMBANG manawa mekaring pamerdi panggulowenthahing sambung pamitran\ning antaraning para bangsa saben negara perlu lan wigati dirembakakake.\nMANIMBANG manawa para bangsa ing Perserikatan Bangsa-Bangsa, ing sajroning\nPiagam Perserikatan Bangsa-Bangsa, wus padha mratelakake kanthi tandhes\nanggone ngugemi marang hak-hak kang baku umat manungsa, marang martabat lan\najining pribadine umat, lan marang hak-hak priya lan wanita kang sadrajat lan padha,\nsarta wus gawe putusan bakal nyengkuyung majuning sosial sarta ajining urip amrih\nsaya luwih becik, kanthi kamardikan kang omber lan jembar tebane.\nMANIMBANG menawa Negara-Negara Anggota wus ikrar lan prajanji bakal nggayuh\nkang saya maju anggone ngajeni lan ngurmati ajining umum marang hak-hak asasi\numat manungsa sarta rasa bebas kang asasi (kanthi paugeran) ing ujuding sambung\nmakarya klawan Perserikatan Bangsa-Bangsa.\nMANIMBANG manawa kanthi manunggaling pangerten ngenani hak-hak lan\ntumindak kanthi bebas kasebut, perlu banget, kanggo ngleksanani janji kanthi temen,\nmulo,\nMAJELIS UMUM"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "307c492a5af60a36883f47dfd6a1f771",
            "Index": 1,
            "Label": "2",
            "Size": [
                595.0,
                842.0
            ],
            "Text": "mbiwarakake\nPRANYATAN UMUM NGENANI HAK-HAK ASASI (UMAT) MANUNGSA\nminangka sawijining paugeran umum kanggo kasiling gegayuhan saben bangsa lan\nsaben negara, dene kang katuju supaya saben uwong lan saben bebadan ing\nsatengahing bebrayan (masyarakat), kanthi tansah eling lan ngugemi Pranyatan iki,\ntansah mersudi ngadani panggulowentah supaya rasa ngajeni lan ngurmati hak-hak\nsarta urip bebas kasebut saya mekar ngrembaka. Sarta kanthi reka daya progresip\nkang asipat nasional lan internasional, bisa nanggung wujuding kasaguhan ngakoni\nlan anggone asung pakurmatan kanthi universal lan efektif, iya saka bangsa-bangsa\ning Nagara-Nagara Anggota, kalebu bangsa-bangsa ing laladan kang kabawah\npanguwasaning angger-anggere (wewaton = undang-undang).\nBAB : 1\nSaben uwong kalairake kanthi mardika lan darbe martabat lan hak-hak kang padha.\nKabeh pinaringan akal lan kalbu sarta kaajab pasrawungan anggone memitran siji\nlan sijine kanthi jiwo sumadulur.\nBAB : 2\nSaben uwong darbe hak tumrap hak lan kebebasan-kebebasan kang tinulis ing\nPranyatan Umum iki tanpa pilih kasih, kabeh warata lan adil ing samubarang, kayata:\nbeda bedaning ras, warnaning awak (walulang), beda-bedaning lanang lan wadon,\nbasa, agama, politik lan panemu liyane, asal usul suku bangsa lan bebrayan, hak\ndarbe, tatalair lan kalungguhan liyane.\nSakbanjure,ora bakal ana prabedane tumrap kalungguhan politik, angger-angger\n(undang-undang) utowa kalungguhan internasional saka negara utowa laladan asal\nusuling sawijinging uwong, sanadyan saka negara mardika, laladan-laladan ing\npanguwasaning wali, jajahan utawa kang winengku ing kawasaning liyan.\nBAB : 3\nSaben uwong nduweni hak ingatasing uripe, bebasing uripe lan kaslametane\nminongko pribadi (individu).\nBAB : 4\nOra keno sawijining uwong didadekake budhak utawa batur, maujuding budhak lan\nbatur tukon kanthi ujud apa wae dadi larangan.\nBAB : 5\nOra kena sawijining uwong disiyo-siyo ing siksa, utawa nandhang tindak kejem,\ndipatrapi utawa nampa pidono kang ora kaya lumrahing umat manungsa utowo\nsiningkur karemehake.\nBAB : 6\nSaben uwong darbe hak tumrap paseksi ing sajroning angger-angger (undang-\nundang) minongka umat manungsa sacara pribadi ing endi wae papan dununge.\nBAB : 7\nNgadepi hukum, kabeh duwe hak padha lan darbe hak oleh pengayoman angger-"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "97d95fd69ec2dc645f79c375e3f7f1c0",
            "Index": 2,
            "Label": "3",
            "Size": [
                595.0,
                842.0
            ],
            "Text": "angger sing padha, tanpo dibedak-bedakake. Kabeh duwe hak ingayoman sing padha\nmarang tumindak mbedak-mbedakake (diskriminasi) kang ora cundhuk (cocok) karo\nPranyatan iki, lan marang sawernaning pamilut (ngojok-ojoki) sing tumuju marang\ntumindak diskriminasi kasebut.\nBAB : 8\nSaben uwong nduweni hak kapulihake kanthi trep saka sesambungane kapatrapan\npengadilan nasional tumrap tidak-tanduk kang nalisir saka hak-hak baku kang dening\nangger-angger (undang-undang) kapasrahake dadi hake.\nBAB : 9\nOra ana siji wae uwong kang kena ditangkep, ditahan utawa kasingkirake kanthi\nsawenang-wenang.\nBAB : 10\nSaben uwong, kanthi nduweni drajad padha ing satemene, darbe hak tumrap\npangadilan kang adil lan tinarbuka dening pangadilan kanthi bebas lan ora bot-sih,\ning babagan netepake hak lan kuwajiban-kuwajiban sarta ing sajroning nampa saben\nancaman pidana kang ditetepake marang saben uwong.\nBAB : 11\nSaben uwong kang dinakwa amargo dianggep nidakake laku nalisir saka undang-\nundang, dianggep durung nyandhang kaluputan sadurunge undang-undang\nmbuktekake kaluputane ing pangadilan kang tinarbuka, ing bab iki saben uwong oleh\njaminan kang diperlokake kanggo mbelani hake.\nOra ana uwong siji wae kang kena dianggep luput nindakake nglanggar undang-\nundang utowo tledhor, kang ora mujudake tindak nalisir saka undang-undang\nnasional utowo internasional, ing titi mangsa tumindak mau linakonan. Ugo ora\nprayoga nemtokake paukuman kang luwih abod katimbang paukuman kang\nkatetepake nalika tindak nglanggar undang-undang iku linakonan.\nBAB : 12\nOra ana uwong siji wae kang kena diregoni hak pribadine, kulowargane, bale\nwismane utowa sesambungane nampa lan ngirim layang kanthi sawenang-wenang;\nuga marang hak pakurmatan lan ajining diri. Saben uwong ndarbeni hak kaayoman\ndining undang-undang awit saka anane gangguan utowo tindak nalisir mangkono iku.\nBAB : 13\nSaben uwong darbe hak tumrap bebasing tumindak utawa ora nindakake apa-apa ing\nsajroning laladan wewengkoning negara.\nSaben uwong darbe hak ninggalake sadhengah negara, kalebu negarane dhewe, lan\ndarbe hak bali maneh menyang negarane.\nBAB : 14\nSaben uwong darbe hak ngupaya pangayoman marang negara liya kanggo\npangayoman amarga anggone dadi buron.\nHak kasebut ora kena kaetrapake manawa anggone dadi buron iku nyata kang dadi"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "2db2d78e70a9f2efc768c1e015eaa25a",
            "Index": 3,
            "Label": "4",
            "Size": [
                595.0,
                842.0
            ],
            "Text": "sababe awit tumindak kadursilan kang ora gegandhengan karo politik, utowo karana\ntumindak kang nalisir karo tujuan sing baku saka Perserikatan Bangsa-Bangsa.\nBAB : 15\nSaben uwong darbe hak dadi warga negara.\nOra ana uwong siji wae kang kanthi tanpa landhesan tatanan banjur kabatalake\nanggone dadi warga negara utowo ditampik hake kanggo salin dadi warga negara\nliya.\nBAB : 16\nPriya lan wanita kang wus diwasa kanthi tanpa mawas bangsa, warga negara utawa\nagama, darbe hak nglakoni ningkah lan mbangun kulawarga. Kabeh nduweni hak\nkang padha ing babakan neningkahan, ing sajroning alam ningkah lan ing alam\npepisahan/pegatan.\nNeningkahan amung bisa dileksanani adhedhasar pilihan bebas lan temen-temen\ndadi pasarujukane penganten sakeloron.\nBrayat/kulawarga iku sawijining tetunggalan kang alamiyah lan baku ing masyarakat\nlan anduweni hak pangayoman saka bebrayan (masyarakat) lan nagara.\nBAB : 17\nSaben uwong duwe hak andarbeni bandha, kanthi pribadi utawa bebarengan karo\nuwong liyane.\nOra ana uwong siji wae kena dirampas bandhane kanthi sawenang-wenang.\nBAB : 18\nSaben uwong darbe hak bebas duwe panemu, kalbu lan agama. Ing babakan iki\nkalebu hak bebas ganti agama lan kapitayan, lan hak bebas kanggo anekseni\nagamane utawa kapitayane, kanthi cara anggelar piwulang, nglakoni, laku ibadhah\nlan setya tuhu ngugemi percayane, kanthi cara pribadi utowo bebarengan karo\nuwong liyane, ing ngedhengan (ngareping umum) utowo pribadi.\nBAB : 19\nSaben uwong darbe hak ingatase hak bebas mratelakake panemume, kalebu duwe\nhak bebas darbe panemu tanpo diregoni/diganggu, lan kanggo ngupaya, nampa sarta\nmratelakake informasi lan pamikiran penemune lumantar media apa wae kanthi\ntanpa mawas watesing wewengkon laladan.\nBAB : 20\nSaben uwong nduweni hak ingatase hak bebas ngumpul lan gawe paguyuban tanpa\nanane rudapeksan.\nOra ana uwong siji wae kang kena dipeksa lumebu ing sawijining pakumpulan\n/paguyuban.\nBAB : 21\nSaben uwong nduweni hak cawe-cawe ing kaperluane pamarintah nagarane, kanthi"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8494a881c16b77b97f24ce9a054b05c2",
            "Index": 4,
            "Label": "5",
            "Size": [
                595.0,
                842.0
            ],
            "Text": "langsung utawa lumantar wakil-wakil kang pinilih kanti bebas.\nSaben uwong darbe hak kang padha kanthi kalodhangan kang padha bisa kawisudha\ntampa kalungguhan/jawatan pamarintah ing negarane.\nGegayuhaning rakyat kudu dadi lambaran baku wewenange pamarintah, gegayuhan\niki kudu kawujudake kanthi cara anane pamilihan umum kang dianakake ing wektu\nkang tinamtu lan murni kanthi hak pilih kang umum lan sadrajat, kanthi pungut\nswara sacara wadi utawa kanthi pranatan liya angger bisa nanggung hak bebas\nanggone milih.\nBAB : 22\nSaben uwong, minangka warganing bebrayan (masyarakat) anduweni hak ingatase\njaminan sosial, sarta darbe hak amrih kaleksanane hak-hak ekonomi, sosial lan\nbudaya sing dadi kaperluwan martabate sarta mekaring pribadine kanthi bebas,\nlumantar rekadaya nasional utawa karya pamitran internasional, condhong marang\ntata pranatane lan sumber dayaning Nagara.\nBAB : 23\nSaben uwong anduweni hak pagawean, hak bebas milih pagawean, darbe hak anane\nsyarat-syarat nyambutgawe kanthi adil lan nguwohake kauntungan sarta nduweni\nhak ingayoman ing kahanane naliko ora nyambutgawe/nganggur.\nSaben uwong kanthi ora kabedak-bedakake, darbe hak ingatase pituwas (opah, asil)\nkang padha tumrap pagawean kang padha.\nSaben uwong kang nglakoni pagaweyan nduweni hak nampa opah/asil kang adil lan\nnguntungake/bathi, kang nanggung bisane dadi panguripan kang murwat kanggo\ndhiri pribadi lan ugo marang kaluwargane, lan manawa ana wigatine katambah ing\nlindhungan kaperluwan sosial liyane.\nSaben uwong darbe hak nggawa lan ngleboni paguyuban-paguyuban pegawe kanggo\nngayomi kaperluane.\nBAB : 24\nSaben uwong nduwe hak ngaso lan libur, kelebu pranataning wanci nyambut gawe\nkang murwat lan dina libur kang pantes kanthi wewaton tumata, lan tetep nampa\nopah/pituwasing karya.\nBAB : 25\nSaben uwong nduweni hak bisane urip kanthi murwat, kanggo kasarasan lan\nkatentremane dalasan kulawargane, tan keri ing bab hak pangan, sandhang, papan\nlan pangopening kasarasan sarta kaperluan sosial sing dadi kabutuhan lan hak oleh\ntanggungan jaminan nalika ngalami nganggur, nandhang lara, cacat, dadi warondha,\nnyandak umur tuwa, utawa kahanan liyane kang njalari kacingkrangan, kang nyata\nngluwihi daya kekuwatane.\nPoro biyung (ibu) lan bocah-bocah darbe hak oleh pangopen lan bantuan istimewa\n(mirunggan). Kabeh bocah, kang lair ing sajroning tatanan ningkah utowo\nsanjabaning tatanan ningkah kudu antuk pangayoman sosial kang padha.\nBAB : 26"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "d9c0e72759a23f64ed341eb05ad94614",
            "Index": 5,
            "Label": "6",
            "Size": [
                595.0,
                842.0
            ],
            "Text": "Saben uwong darbe hak oleh panggulowenthah ing pawiyatan kanthi gratis, saora-\norane tumrap sekolah/pawiyatan dhasar. Pawiyatan dhasar kawajibake. Sekolah\n(pawiyatan) tehnik lan jurusan umum kanggo saben uwong kanthi tinarbuka, saben\nuwong bisa lumebu ing pawiyatan luhur kanthi pranatan kang padha salaras karo\nmurwat lan pantese.\nPanggulowenthah kudu kaenerake amrih saben pribadi biso mekar kanthi omber,\nbiso ndayani saya kandele rasa bisa ngajeni lan ngurmati hak-hak asasi umat\nmanungsa lan kebebasan-kebebasan kang baku. Panggulowenthah ing pawiyatan\nkudu bisa nenangi lan mekarake rasa tepa salira karo pepadhane, mekaring\npamitran, paseduluran ing antarane bangsa-bangsa, bebrayan, ras apadene agama,\nsarta njalari kudu saya majuning Perserikatan Bangsa-Bangsa sajroning memetri lan\nnyipto bedhamen/pirukun.\nPara wong tuwa, darbe hak utama sajroning milih pawiyatan papan\npanggulowenthah kanggo anak-anake.\nBAB : 27\nSaben uwong duwe hak ngrasuk lan ambyur ing kiprahing kabudayan ing sadina-\ndinane ing bebrayan, ngresepi seni, lan bisa ngrasakake ngalami majuning urip lan\npaedahing kawruh.\nSaben uwong duwe hak antuk pangayoman anggone kiprah lan makarya ing babagan\nngelmu lan kawruh - kang arupa pangayoman marang kauntungan sing awujud moril\nutawa materiil, uga ing kasusastran utawa seni kang cinipta/asil karyane.\nBAB : 28\nSaben uwong darbe hak ingatase pranatan sosial nasional lan internasional, salaras\nkaro hak-hak lan kabebasan-kabebasan kang kamot ing Pranyatan iki bisa kanthi\ntemen maujud.\nBAB : 29\nSaben uwong nduweni kuwajiban marang bebrayan/masyarakat, kang sanyatane ora\nana papan liya kang bisa dadi papan mekaring kapribaden kanthi bebas sarta temen-\ntumemen.\nSajroning ngleksanani hak-hak lan kabebasan-kabebasane, saben uwong kudu\nmbangun miturut marang pranatan kang salaras karo undang-undang (angger-\nangger), kang isi ancas lan tujuwan sing ora ana liya kajaba mung amrih\ngumolonging niyat ngugemi lan ngurmati kanthi trep marang hak-hak lan kabebasan-\nkabebasan uwong liyane, kanggo mujudake syarat-syarat kang adil ing bab kasusilan,\ntertib tumata lan katentremaning umum, ing bebrayan/masyarakat kang demokratis.\nHak-hak lan kabebasan-kabebasan kasebut, kanthi alesan lan pawadan apa wae, ora\nkeno dilaksanani nalisir karo ancas lan tujuwan sarta wewaton-wewatoning\nPerserikatan Bangsa-Bangsa.\nBAB : 30\nOra ana siji wae isi sajroning Pranyatan iki kena katapsir menehi kalodhangan\nmarang sawijining Nagara, paguyuban utawa pribadi, kang awujud hak supaya oleh\nutawa murihake antuk pakaryan apa wae, utawa nglakoni tumindak kanthi tujuwan\nngrusak hak-hak lan kabebasan-kabebasan wujud apa wae kang kapacak ing"
        },
        "6": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "6e2a185f92bce0e423f21562ba57e9c2",
            "Index": 6,
            "Label": "7",
            "Size": [
                595.0,
                842.0
            ],
            "Text": "sajroning Pranyatan iki."
        }
    }
}
