{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468644,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Saben umat manungsa lair kanthi hak-hak kang podho lan pinasthi lan kanthi kabebasan-kabebasan ing\nbakuning angger-angger (wewaton = undang-undang). Perserikatan Bangsa-Bangsa darbe komitmen (tekad\nnglaksanakake maujude janji lan kasaguhane) kanggo junjung luhur, nggrengsengake lan ngayomi hak-hak asasi\numat manungsa marang saben pribadi (individu). Komitmen kasebut ingayatan saka Piagam Perserikatan\nBangsa-Bangsa kang nukulake kamantepaning kayakinan para bangsa sa-donya tumrap hak-hak asasi umat\nmanungsa ing bakuning paugeran sarta tumrap martabat lan ajining kamanungsan. Ing Pranyatan Umum\nngenani Hak-Hak (umat) Manungsa, Perserikatan Bangsa-Bangsa nandhesake kanthi terwoco lan prasoja, hak-\nhak kang dadi darbeke saben uwong kanthi adil. Hak-hak kasebut, nyata dadi darbekmu kabeh. Kabeh mau, iyo\nhakmu. Kenali lan pahamana hak-hak kasebut. Supaya kasengkuyung mbiwarakake lan nglestarekake kanggo\npaugeran dhiri pribadhi sarto kanggo sapepadhane umat manungsa liyane.\nPRANYATAN UMUM NGENANI HAK-HAK ASASI (UMAT) MANUNGSA\nPAMBUKA / MUKADIMAH\nMANIMBANG manowo ngakoni marang martabat alamiah sarta hak-hak kang padha lan pinasthi ing saben\nwarganing kulawarga umat manungsa, mujudake landhesaning kamardikan, kaadilan sarta bedhamening donya.\nMANIMBANG menawa nyingkur lan nganggep remeh hak-hak umat manungsa bisa njalari tandang tanduk\nkasar lan wengis kang nuwuhake rasa runtik atine umat manungsa, lan kabangune donya dadi papaning umat\nmanungsa bisa ngrasakake lan ngalami nikmating bebas medhar panemu lan bebas ngrasuk agama sarta kalis\nsaka rasa wedi lan was-sumelang sarta urip kacingkrangan, kapratelakake dadi pranyatan minangka dadi\ngegayuhan luhur sakabehing umat manungsa lumrah (kawula alit).\nMANIMBANG manawa hak-hak umat manungsa perlu antuk pangayoman kanthi pranatan lan tatanan angger-\nangger (undang-undang), amrih saben uwong ora kepeksa milih nglawan (mbrontak) minangka kupiyo kang\npungkasan anggone ngrekodaya kanggo nglawan marang tindak daksiya lan panjajahan.\nMANIMBANG manawa mekaring pamerdi panggulowenthahing sambung pamitran ing antaraning para bangsa\nsaben negara perlu lan wigati dirembakakake.\nMANIMBANG manawa para bangsa ing Perserikatan Bangsa-Bangsa, ing sajroning Piagam Perserikatan\nBangsa-Bangsa, wus padha mratelakake kanthi tandhes anggone ngugemi marang hak-hak kang baku umat\nmanungsa, marang martabat lan ajining pribadine umat, lan marang hak-hak priya lan wanita kang sadrajat lan\npadha, sarta wus gawe putusan bakal nyengkuyung majuning sosial sarta ajining urip amrih saya luwih becik,\nkanthi kamardikan kang omber lan jembar tebane.\nMANIMBANG menawa Negara-Negara Anggota wus ikrar lan prajanji bakal nggayuh kang saya maju anggone\nngajeni lan ngurmati ajining umum marang hak-hak asasi umat manungsa sarta rasa bebas kang asasi (kanthi\npaugeran) ing ujuding sambung makarya klawan Perserikatan Bangsa-Bangsa.\nMANIMBANG manawa kanthi manunggaling pangerten ngenani hak-hak lan tumindak kanthi bebas kasebut,\nperlu banget, kanggo ngleksanani janji kanthi temen, mulo,\nMAJELIS UMUM\nmbiwarakake\nPRANYATAN UMUM NGENANI HAK-HAK ASASI (UMAT) MANUNGSA\nminangka sawijining paugeran umum kanggo kasiling gegayuhan saben bangsa lan saben negara, dene kang\nkatuju supaya saben uwong lan saben bebadan ing satengahing bebrayan (masyarakat), kanthi tansah eling lan\nngugemi Pranyatan iki, tansah mersudi ngadani panggulowentah supaya rasa ngajeni lan ngurmati hak-hak\nsarta urip bebas kasebut saya mekar ngrembaka. Sarta kanthi reka daya progresip kang asipat nasional lan\ninternasional, bisa nanggung wujuding kasaguhan ngakoni lan anggone asung pakurmatan kanthi universal lan\nefektif, iya saka bangsa-bangsa ing Nagara-Nagara Anggota, kalebu bangsa-bangsa ing laladan kang kabawah\npanguwasaning angger-anggere (wewaton = undang-undang).\nBAB : 1\nSaben uwong kalairake kanthi mardika lan darbe martabat lan hak-hak kang padha. Kabeh pinaringan akal lan\nkalbu sarta kaajab pasrawungan anggone memitran siji lan sijine kanthi jiwo sumadulur.\nBAB : 2\nSaben uwong darbe hak tumrap hak lan kebebasan-kebebasan kang tinulis ing Pranyatan Umum iki tanpa pilih\nkasih, kabeh warata lan adil ing samubarang, kayata: beda bedaning ras, warnaning awak (walulang), beda-\nbedaning lanang lan wadon, basa, agama, politik lan panemu liyane, asal usul suku bangsa lan bebrayan, hak\ndarbe, tatalair lan kalungguhan liyane.\nSakbanjure,ora bakal ana prabedane tumrap kalungguhan politik, angger-angger (undang-undang) utowa\nkalungguhan internasional saka negara utowa laladan asal usuling sawijinging uwong, sanadyan saka negara\nmardika, laladan-laladan ing panguwasaning wali, jajahan utawa kang winengku ing kawasaning liyan.",
            "Image": "9dc737c1f11267319f56c281dcd9d30a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "BAB : 3\nSaben uwong nduweni hak ingatasing uripe, bebasing uripe lan kaslametane minongko pribadi (individu).\nBAB : 4\nOra keno sawijining uwong didadekake budhak utawa batur, maujuding budhak lan batur tukon kanthi ujud apa\nwae dadi larangan.\nBAB : 5\nOra kena sawijining uwong disiyo-siyo ing siksa, utawa nandhang tindak kejem, dipatrapi utawa nampa pidono\nkang ora kaya lumrahing umat manungsa utowo siningkur karemehake.\nBAB : 6\nSaben uwong darbe hak tumrap paseksi ing sajroning angger-angger (undang-undang) minongka umat\nmanungsa sacara pribadi ing endi wae papan dununge.\nBAB : 7\nNgadepi hukum, kabeh duwe hak padha lan darbe hak oleh pengayoman angger-angger sing padha, tanpo\ndibedak-bedakake. Kabeh duwe hak ingayoman sing padha marang tumindak mbedak-mbedakake (diskriminasi)\nkang ora cundhuk (cocok) karo Pranyatan iki, lan marang sawernaning pamilut (ngojok-ojoki) sing tumuju\nmarang tumindak diskriminasi kasebut.\nBAB : 8\nSaben uwong nduweni hak kapulihake kanthi trep saka sesambungane kapatrapan pengadilan nasional tumrap\ntidak-tanduk kang nalisir saka hak-hak baku kang dening angger-angger (undang-undang) kapasrahake dadi\nhake.\nBAB : 9\nOra ana siji wae uwong kang kena ditangkep, ditahan utawa kasingkirake kanthi sawenang-wenang.\nBAB : 10\nSaben uwong, kanthi nduweni drajad padha ing satemene, darbe hak tumrap pangadilan kang adil lan tinarbuka\ndening pangadilan kanthi bebas lan ora bot-sih, ing babagan netepake hak lan kuwajiban-kuwajiban sarta ing\nsajroning nampa saben ancaman pidana kang ditetepake marang saben uwong.\nBAB : 11\nSaben uwong kang dinakwa amargo dianggep nidakake laku nalisir saka undang-undang, dianggep durung\nnyandhang kaluputan sadurunge undang-undang mbuktekake kaluputane ing pangadilan kang tinarbuka, ing\nbab iki saben uwong oleh jaminan kang diperlokake kanggo mbelani hake.\nOra ana uwong siji wae kang kena dianggep luput nindakake nglanggar undang-undang utowo tledhor, kang ora\nmujudake tindak nalisir saka undang-undang nasional utowo internasional, ing titi mangsa tumindak mau\nlinakonan. Ugo ora prayoga nemtokake paukuman kang luwih abod katimbang paukuman kang katetepake\nnalika tindak nglanggar undang-undang iku linakonan.\nBAB : 12\nOra ana uwong siji wae kang kena diregoni hak pribadine, kulowargane, bale wismane utowa sesambungane\nnampa lan ngirim layang kanthi sawenang-wenang; uga marang hak pakurmatan lan ajining diri. Saben uwong\nndarbeni hak kaayoman dining undang-undang awit saka anane gangguan utowo tindak nalisir mangkono iku.\nBAB : 13\nSaben uwong darbe hak tumrap bebasing tumindak utawa ora nindakake apa-apa ing sajroning laladan\nwewengkoning negara.\nSaben uwong darbe hak ninggalake sadhengah negara, kalebu negarane dhewe, lan darbe hak bali maneh\nmenyang negarane.\nBAB : 14\nSaben uwong darbe hak ngupaya pangayoman marang negara liya kanggo pangayoman amarga anggone dadi\nburon.\nHak kasebut ora kena kaetrapake manawa anggone dadi buron iku nyata kang dadi sababe awit tumindak\nkadursilan kang ora gegandhengan karo politik, utowo karana tumindak kang nalisir karo tujuan sing baku saka\nPerserikatan Bangsa-Bangsa.",
            "Image": "b3cc953d3b2194e81696eddcbfeb454b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "BAB : 15\nSaben uwong darbe hak dadi warga negara.\nOra ana uwong siji wae kang kanthi tanpa landhesan tatanan banjur kabatalake anggone dadi warga negara\nutowo ditampik hake kanggo salin dadi warga negara liya.\nBAB : 16\nPriya lan wanita kang wus diwasa kanthi tanpa mawas bangsa, warga negara utawa agama, darbe hak nglakoni\nningkah lan mbangun kulawarga. Kabeh nduweni hak kang padha ing babakan neningkahan, ing sajroning alam\nningkah lan ing alam pepisahan/pegatan.\nNeningkahan amung bisa dileksanani adhedhasar pilihan bebas lan temen-temen dadi pasarujukane penganten\nsakeloron.\nBrayat/kulawarga iku sawijining tetunggalan kang alamiyah lan baku ing masyarakat lan anduweni hak\npangayoman saka bebrayan (masyarakat) lan nagara.\nBAB : 17\nSaben uwong duwe hak andarbeni bandha, kanthi pribadi utawa bebarengan karo uwong liyane.\nOra ana uwong siji wae kena dirampas bandhane kanthi sawenang-wenang.\nBAB : 18\nSaben uwong darbe hak bebas duwe panemu, kalbu lan agama. Ing babakan iki kalebu hak bebas ganti agama\nlan kapitayan, lan hak bebas kanggo anekseni agamane utawa kapitayane, kanthi cara anggelar piwulang,\nnglakoni, laku ibadhah lan setya tuhu ngugemi percayane, kanthi cara pribadi utowo bebarengan karo uwong\nliyane, ing ngedhengan (ngareping umum) utowo pribadi.\nBAB : 19\nSaben uwong darbe hak ingatase hak bebas mratelakake panemume, kalebu duwe hak bebas darbe panemu\ntanpo diregoni/diganggu, lan kanggo ngupaya, nampa sarta mratelakake informasi lan pamikiran penemune\nlumantar media apa wae kanthi tanpa mawas watesing wewengkon laladan.\nBAB : 20\nSaben uwong nduweni hak ingatase hak bebas ngumpul lan gawe paguyuban tanpa anane rudapeksan.\nOra ana uwong siji wae kang kena dipeksa lumebu ing sawijining pakumpulan /paguyuban.\nBAB : 21\nSaben uwong nduweni hak cawe-cawe ing kaperluane pamarintah nagarane, kanthi langsung utawa lumantar\nwakil-wakil kang pinilih kanti bebas.\nSaben uwong darbe hak kang padha kanthi kalodhangan kang padha bisa kawisudha tampa\nkalungguhan/jawatan pamarintah ing negarane.\nGegayuhaning rakyat kudu dadi lambaran baku wewenange pamarintah, gegayuhan iki kudu kawujudake kanthi\ncara anane pamilihan umum kang dianakake ing wektu kang tinamtu lan murni kanthi hak pilih kang umum lan\nsadrajat, kanthi pungut swara sacara wadi utawa kanthi pranatan liya angger bisa nanggung hak bebas anggone\nmilih.\nBAB : 22\nSaben uwong, minangka warganing bebrayan (masyarakat) anduweni hak ingatase jaminan sosial, sarta darbe\nhak amrih kaleksanane hak-hak ekonomi, sosial lan budaya sing dadi kaperluwan martabate sarta mekaring\npribadine kanthi bebas, lumantar rekadaya nasional utawa karya pamitran internasional, condhong marang tata\npranatane lan sumber dayaning Nagara.\nBAB : 23\nSaben uwong anduweni hak pagawean, hak bebas milih pagawean, darbe hak anane syarat-syarat nyambutgawe\nkanthi adil lan nguwohake kauntungan sarta nduweni hak ingayoman ing kahanane naliko ora\nnyambutgawe/nganggur.\nSaben uwong kanthi ora kabedak-bedakake, darbe hak ingatase pituwas (opah, asil) kang padha tumrap\npagawean kang padha.\nSaben uwong kang nglakoni pagaweyan nduweni hak nampa opah/asil kang adil lan nguntungake/bathi, kang\nnanggung bisane dadi panguripan kang murwat kanggo dhiri pribadi lan ugo marang kaluwargane, lan manawa",
            "Image": "793302d17ba197fed9018069a19beb60"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ana wigatine katambah ing lindhungan kaperluwan sosial liyane.\nSaben uwong darbe hak nggawa lan ngleboni paguyuban-paguyuban pegawe kanggo ngayomi kaperluane.\nBAB : 24\nSaben uwong nduwe hak ngaso lan libur, kelebu pranataning wanci nyambut gawe kang murwat lan dina libur\nkang pantes kanthi wewaton tumata, lan tetep nampa opah/pituwasing karya.\nBAB : 25\nSaben uwong nduweni hak bisane urip kanthi murwat, kanggo kasarasan lan katentremane dalasan\nkulawargane, tan keri ing bab hak pangan, sandhang, papan lan pangopening kasarasan sarta kaperluan sosial\nsing dadi kabutuhan lan hak oleh tanggungan jaminan nalika ngalami nganggur, nandhang lara, cacat, dadi\nwarondha, nyandak umur tuwa, utawa kahanan liyane kang njalari kacingkrangan, kang nyata ngluwihi daya\nkekuwatane.\nPoro biyung (ibu) lan bocah-bocah darbe hak oleh pangopen lan bantuan istimewa (mirunggan). Kabeh bocah,\nkang lair ing sajroning tatanan ningkah utowo sanjabaning tatanan ningkah kudu antuk pangayoman sosial kang\npadha.\nBAB : 26\nSaben uwong darbe hak oleh panggulowenthah ing pawiyatan kanthi gratis, saora-orane tumrap\nsekolah/pawiyatan dhasar. Pawiyatan dhasar kawajibake. Sekolah (pawiyatan) tehnik lan jurusan umum kanggo\nsaben uwong kanthi tinarbuka, saben uwong bisa lumebu ing pawiyatan luhur kanthi pranatan kang padha\nsalaras karo murwat lan pantese.\nPanggulowenthah kudu kaenerake amrih saben pribadi biso mekar kanthi omber, biso ndayani saya kandele\nrasa bisa ngajeni lan ngurmati hak-hak asasi umat manungsa lan kebebasan-kebebasan kang baku.\nPanggulowenthah ing pawiyatan kudu bisa nenangi lan mekarake rasa tepa salira karo pepadhane, mekaring\npamitran, paseduluran ing antarane bangsa-bangsa, bebrayan, ras apadene agama, sarta njalari kudu saya\nmajuning Perserikatan Bangsa-Bangsa sajroning memetri lan nyipto bedhamen/pirukun.\nPara wong tuwa, darbe hak utama sajroning milih pawiyatan papan panggulowenthah kanggo anak-anake.\nBAB : 27\nSaben uwong duwe hak ngrasuk lan ambyur ing kiprahing kabudayan ing sadina-dinane ing bebrayan, ngresepi\nseni, lan bisa ngrasakake ngalami majuning urip lan paedahing kawruh.\nSaben uwong duwe hak antuk pangayoman anggone kiprah lan makarya ing babagan ngelmu lan kawruh - kang\narupa pangayoman marang kauntungan sing awujud moril utawa materiil, uga ing kasusastran utawa seni kang\ncinipta/asil karyane.\nBAB : 28\nSaben uwong darbe hak ingatase pranatan sosial nasional lan internasional, salaras karo hak-hak lan\nkabebasan-kabebasan kang kamot ing Pranyatan iki bisa kanthi temen maujud.\nBAB : 29\nSaben uwong nduweni kuwajiban marang bebrayan/masyarakat, kang sanyatane ora ana papan liya kang bisa\ndadi papan mekaring kapribaden kanthi bebas sarta temen-tumemen.\nSajroning ngleksanani hak-hak lan kabebasan-kabebasane, saben uwong kudu mbangun miturut marang\npranatan kang salaras karo undang-undang (angger-angger), kang isi ancas lan tujuwan sing ora ana liya kajaba\nmung amrih gumolonging niyat ngugemi lan ngurmati kanthi trep marang hak-hak lan kabebasan-kabebasan\nuwong liyane, kanggo mujudake syarat-syarat kang adil ing bab kasusilan, tertib tumata lan katentremaning\numum, ing bebrayan/masyarakat kang demokratis.\nHak-hak lan kabebasan-kabebasan kasebut, kanthi alesan lan pawadan apa wae, ora keno dilaksanani nalisir\nkaro ancas lan tujuwan sarta wewaton-wewatoning Perserikatan Bangsa-Bangsa.\nBAB : 30\nOra ana siji wae isi sajroning Pranyatan iki kena katapsir menehi kalodhangan marang sawijining Nagara,\npaguyuban utawa pribadi, kang awujud hak supaya oleh utawa murihake antuk pakaryan apa wae, utawa\nnglakoni tumindak kanthi tujuwan ngrusak hak-hak lan kabebasan-kabebasan wujud apa wae kang kapacak ing\nsajroning Pranyatan iki.",
            "Image": "313038bfcc62edcbd4e0d34932f5a208"
        }
    }
}
