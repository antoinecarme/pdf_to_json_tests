{
    "MetaData": {
        "Author": null,
        "Creation_Date": 1581469047,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "664a59b90db8241d0535db14f4f130a8",
            "Index": 0,
            "Label": "1",
            "Size": [
                595.0,
                842.0
            ],
            "Text": "Luzayisu Ya Yinza Muvimba Ya Baluve Ya Muntu\nDyambu ya ntete\nNakutalaka ti kutambula ngenda ya binama nyonso ya dikanda na ya baluve ya bawu\nya kudedakana mpe yina balenda kuyimina bawu ve ke lufulu ya kimpwanza, ya\nbudedede mpe ya ngemba na kati ya yinza muvimba,\nNakutalaka ti bunzimbu mpe mvwezolo baluve ya muntu metumisa kusala mavanga\nya bunyama, yina ke dasukisaka bantu mpe na kutalaka dyaka ti nkwizulu ya yinza,\nsika bantu kevwandaka na kimpwanza ya kuzonza mpe ya kukwikila, sika bantu\nkekuluka na boma mpe na bumputu ya kulutila zababakana mutindu dikani mosi\nyanene ya muntu,\nNakutalaka ti ya ke mfumu samu ti baluve ya muntu fwana kukengidilwa na luyalu\nyina kezitisaka misiku samu na kusala ti muntu fwana kutombuka ve ntangu nyonso\nna luyalu yina kezitisaka ve misiku,\nNakutalaka ti ya ke mfumu na kukindisa nkudusulu ya kinkundi kati ya bayinsi,\nNakutalaka ti na kati ya Mukanda ya Misiku, makamba ya Bayinsi ya Yinza zabisaka\ndyaka kiminu ya bawu na baluve ya mfumu ya muntu, na ngenda mpe buzitu ya\nmuntu na budedede ya baluve ya babakala na ua bakento, dyaka mpe yayi mebaka\nlukanu ya kuzangula, ya babakala na ya bakento, dyaka mpe makamba yai mebaka\nlukanu nya kuzangula mabuta mpe kukotisa luzingu ya kulutila mbote na kati ya\nkimpwanza mosi ya nene,\nNakutalaka ti bayinsi-binama kwizaka kubaka lukanu samu na kunwanina kisika mosi\nna kimvuka ya Bayinsi ya Yinza nzitusulu, na bantu nyonso ya yinzo, ya baluve ya\nmuntu mpe ya bimvuka ya mfumu,\nNakutalaka ti kuvwanda na ngwilu na ngwilu na mutindu mosi na yina metadila\nbaluve mpe bimpwanza yayi ke mfumu samu na kunungisa lukanu yayi.\nLUKUTAKANU YA NENE ke na kuzabisa\nLUZAYISU YAYI YA BALUVE YA MUNTU NA YINZA\nMutindu dikani ya kintwadi yina fwana kulandama na makamda nyonso mpe na\nbayinsi nyonso samu ti bantu nyonso mpe binama nyonso ya dibundu mabuta, kana\nbabambukila moyo ntangu ni ntangu Luzayisu yayi, basadila ngolo, na nzila ya\nndongokolo mpe ngyundululu, na kusadila ti baluve mpe bimpwanza yayi kuzituswa\ndyaka mpe samu na kusyamisa fyoti-fyoti ntambulu mpe nsalulu ya baluve yina na\nbantu nyonso kati ya bawu mosi bantu ya Bayinsi-Binama kimvuka mpe kati ya bantu\nbabwala, yina ke na lutumu ya bayinsi yina.\nKibuku yantete\nBantu nyonso, na mbutukulu kevwandaka na kimpwanza ya bawu, ngenda mpe\nbaluve ya mutindu mosi. Mayela na mbanzulu je na bawu, ni yawu yina bafwana\nkusalasana na bumpangi.\nKibuku ya 2\nMuntu muntu lenda kusadila baluve nyonso mpe bimpwanza nyonso. Luzayisu yayi ke"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a1bff53351b90a63775c25b46a2dba88",
            "Index": 1,
            "Label": "2",
            "Size": [
                595.0,
                842.0
            ],
            "Text": "na kuzabikisa, nkondwa luswaswani ata mosi, mingi na yina metadila mukanda ya\nnzutu, kibakala to kikento, bandinga, mabundu ya Nzambi, mabanza ya politiki to\nmabanza yankaka metadila yinsi to mabuta, kimvwama mbutukulu to nkadulu\nyankaka.\nDyaka, diswaswani ata mosi lenda ve kuvwanda na kitezo ya politiki ya lufundusu to\nya yinza muvimba yina ke na kusadilwa na yinsi to bwala yina muntu katukakan, ata\nyinsi yina to bwala yina vwanda na kimpwanza, ata ya vwanda na lutumu ya yinsi\nyankaka, ata ya zwaka dipanda to ya vwanda kaka na mwa-ndambu ya kimpwanza.\nKibuku ya 3\nKonso muntu ke na luve ya kuzinga, ya kuvwanda na kimpwanza mpe ya kuvwanda\nna kizunu ya bumumtu ya yandi.\nKibuku ya 4\nAta muntu ve lenda kuvwanda na bundongo to na bungamba; bundongo mpe\nmumbungu ya bandongo ya mutindu ni mutindu mekanikunwa.\nKibuku ya 5\nAta muntu mosi ve lenda kunyekulwa, kana ve kusafulwa to kubakama mutindu\nkibulu yina kekatula yandi buzitu na nzutu.\nKibuku ya 6\nMuntu muntu ke na baluve kisika ni kisika yandi kele.\nKibuku ya 7\nBantu nyonso ke mutindu mosi na ntadisi ya musiku, mpe musiku fwana kukengidila\nbawu kaka mutindu mosi nkondwa diswaswani kati na bawu. Bantu nyonso fwana\nkukengidilwa mutindu mosi samu na kubedisa konso kingambula, yina lenda kuzitisa\nve Luzayisu yayi, mpe samu na kukabikisa dibanza nyonso kelanda yayi ya kugambula\nbampangi.\nKibuku ya 8\nKonso muntu ke na luve ya kufunda mavanga yina ke na kuzitisa ve baluve ya yandi\nya mfumu, yina ke na kupesa yandi musiku to musiku ya ngui, na lufundusu ya yinsi\nya yandi yina mefwanana na kutala mambu ya mutindu yayi.\nKubiku ya 9\nAta muntu mosi ve lenda, mpamba-mpamba, kukangama kukota boloko to kukimisisa\nna yinsi ya nzenza.\nKubiku ya 10\nKonso muntu na tangu ya lufundusu, ke na luve na budedede nyonso, na kuzabikisa\nmabanza ya yandi na mutindu mefwanakana ntwala ya bantu nyonso ntete lufundusu\nyayi pesa, na kimpwanza nyonso, nzengolo to ya baluve ya yandi mpe\nbambindumunu, to butsyeleka mpe luvunu ya mambu yina bamefundila yandi.\nKubiku ya 11"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "fb7e0e6d234a40b1f9a58320ed21fde3",
            "Index": 2,
            "Label": "3",
            "Size": [
                595.0,
                842.0
            ],
            "Text": "Konso muntu mefundamana dyambu yandi mesala ke na maboko mpembe ti ntangu\nbakefundisa yandi. Na lufundusu yayi, kesalamaka na meso ya bantu nyonso, yandi ke\nna yinswa ya kubokila nzonsi.\nAta muntu mosi ve lenda kuzwa kitumbu ya mambu yandi mesala, kana na ntangu\nyayi salamaka, vwandaka ntete ve mbeba na kulandaka musiku ya yinsi to ya yinza.\nDyaka, ata kitumbu mosi yanene lenda kubakama ve ya kulutila yina bakamaka na\nntangu yina dyambu salamaka.\nKibuku ya 12\nAta muntu ve lenda kukota mpamba-mpamba na mambu metadila luzingu, dikanda,\nyinzo mpe mikanda ya ngana, dyaka mpe kusafula yandi. Muntu nyonso ke na luve ya\nkukengidilwa na musiku na dyambu yayi ya bukota-kota mpe nsafula.\nKibuku ya 13\nKonso muntu ke luve ya kuzyeta kisika yandi mezola mpe luve ya kusola na\nkimpwanza nyonso kisika ya kuzinga na kati ya yinsi.\nKonso muntu ke na luve ya kubika yinsi ni yinsi, ata ya yandi mosi, samu na\nkukwenda na yinsi yankaka. Yandi ke na kimpwanza ya kuvutukila yinsi ya yandi.\nKibuku ya 14\nNa ntwala ya bankwamusu, konso muntu ke na luve ya kusosa mpe kuzwa kisika ya\nkubumba nzutu ya yandi na bayinsi yankaka.\nLuve yayi lenda kupesama ve na kilombi yina mefundama na dyambu mosi ya nene to\nsamu na nsalulu ya mambu ke na kudelakana ve na musiku ya kimvuka ya Bayinsi ya\nYinza.\nKibuku ya 15\nKonso muntu ke na luve ya bumwisi-nsi.\nAta muntu mosi ve lenda kukatula yandi bumwisi-si mpamba-mpamba mpe kuyimina\nyandi na kusoba yawu samu na kukuma muntu ya yinsi yankaka.\nKibuku ya 16\nKento mpe bakala kana bamelugisa yimene bamvula mefwanan samu na kukwelana,\nbake na luve ya kukwelana mpe kuyidika dikanda ya bawu kutala ve mukanda ya\nnzutu ya bawu, bumwisi-si to mabundu ya bawu ya Nzambi. Baka na baluve ya\nmutindu mosi na yina metala makwela kefwaka.\nMakwela lenda kusalama kaka kana kento na bakala bawu mosi mendima na ntima\nmosi.\nDikanda ke lufulu ya dibundu ya mabuta mpe yafwana kukengidilwa na dibundu ya\nmabuta ya luyalu.\nKibuku ya 17\nKonso mutu ata yandi vwanda yandi mosi to yandi vwanda na kimvuka, ke na luve ya\nmvwilu."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "1dc4e339236f6b17cbeac04714dc358d",
            "Index": 3,
            "Label": "4",
            "Size": [
                595.0,
                842.0
            ],
            "Text": "Balenda va kuyimina mpe kubotula mvwilu na muntu mpamba-mpamba.\nKibuku ya 18\nKonso muntu ke na luve ya mayindu, ya lukwikulu mpe ya lusambulu. Yandi ke na\nkimpwanza ya kusoba dibundu ya Nzambi to lukwikulu; mpe dyaka yandi lenda na\nkimpwaza nyonso yandi mosi to kintwadi na bampangi na yandi ata na meso ya bantu\nnyonso to na kinsweki, na nzila ya ndongosolo, ya bansalulu, ya bisambu mpe nsalulu\nya mona ya dibundu.\nKibuku ya 19\nKonso muntu ke na luve ya kimpwanza ya mabanza mpe ya kinzonzi ni yawu yina\nyandi lenda ve kutala boma samu na mabanza ya yandi, dyaka mpe na kusosa kuzwa\nmpe kumwangisa nsangu ya mabanza ya yandi kisika ni kisika na mutindu yina\nyandizola kumwangisila nsangu ya yawu.\nKibuku ya 20\nKonso muntu ke na luve ya kuzwa kisika na lukutakanu mpe na kimvuka ya kuzuna.\nAta muntu mosi lenda ve kundima kuvwanda kinama ya kimvuka ni kimvuka.\nKibuku ya 21\nKonso muntu ke na luve ya kutula maboko na twalusulu ya bisalu ya luyalu ya yinsi ya\nyandi mosi kana ve na kinima ya bimonikisi yina yandi solaka na kimpwanza nyonso.\nKonso muntu ke na luve mutindu bampangi nyonso ya kusala bisalu ya luyalu ya yinsi\nya yandi.\nLuzolo ya dikamba ke lufulu ya ngolo ya lutumu ya luyalu, luzolo yayi fwana\nkumonika na bavoti yakedika, yina fwana kusalama ntangu na ntangu, na bantu\nnyonso ya yinsi mpe na kinsweki to na mutindu yankaka ya nsalulu mefwanakana,\nyina lenda sala ti luvoti salama na kimpwanza nyonso.\nKibuku ya 22\nKonso, yina ke kinama ya dibundu ya mabuta, ke na luve ya kuzwa lusalusu ya\nbayinzo-basadisi mabuta; lusalusu yayi fwana kuyukutisa bansatu ya baluve ya yandi\nya kimvwama, ya mabuta mpe ya lusansu yina melunga samu na ngenda ya yandi\nmpe nkudusulu ya kimuntu ya yandi, yina lenda kusalama na lusalusu ya bangolo ya\nyinsi mpe na nsalasani ya bayinsi nyonso ya yinza, na kutalaka ntomosono mpe\nbimvwana ya konso yinsi.\nKibuku ya 23\nKonso muntu ke na luve ya kusala, yandi ke na kimpwanza ya kusola kisalu yina yandi\nzola, na bankadulu ya kufwanakana mpe ya mbote samu na kisalu. Yandi mpe fwana\nkukengidilwa samu ti yandi kukota ve na busomele.\nNa kisalu ya mutindu mosi, bantu nyonso nkondwa diswaswanu fwana kuzwa difuta\nya mutindu mosi.\nMuntu ni muntu kesalaka fwana kuzwa difuta yina mefwanakana, yina kesala ti yandi\nna dikanda na yandi bakuzwa luzingu yina medelakana na ngenda ya muntu. Ntangu\nyankaka luyalu fwana kubwela lusalusu ya lukengolo mabuta."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7c0c141d8e7365f6ffe6f844e69c5a55",
            "Index": 4,
            "Label": "5",
            "Size": [
                595.0,
                842.0
            ],
            "Text": "Konso muntu ke na luve ya kuyidika kintwadi na bantu yankaka, bimvuka ya bisadi\nmpe kukota na bimvuka ya bisadi samu na kunwanina bandandu ya yandi.\nKibuku ya 24\nKonso muntu ke na luve ya kuvundisa nzutu mpe kukiyangidika, mingi kisalu fwana\nkuzingila na bangunga kulutila ve, mpe bilumbu ya mvwandulu fwana kufutwa.\nKibuku ya 25\nKonso muntu fwana kuzinga mutindu mefwanakana, yina kepesa na yandi mpe na\ndikanda ya yandi mavimpi ya mbote, mawete vula-vula na dyambu ya madya,\nmuvwatu, yinzo, mbukusulu na lupitalu mpe lusalusu ya kulunga kepesamaka na\nbayinzo ya luyalu yina kesadisaka mabuta. Luyalu fwana kusadisa konso muntu yina\nkesalaka ve, mbevo, muntu yakumanisa bangolo, mufwidi, kiboba to ntangu yankaka\nkana kimvwama ya yandi yayi mewombila na mambu yandi zolaka ve.\nLuyalu fwana kusadisa mama mpe mwana ya yandi. Bana nyonso ke na luve ya kuzwa\nlusalusu ya mutindu mosi, yina kekatukaka na bayinzo bisadi-mabuta, ata babutuka\nna bibuti ya kukwelana na komanda to ve.\nKibuku ya 26\nKonso muntu ke na luve ya kulonguka. Ndongokolo fwana kuvwanda ya mfutwa ve,\nvula-vula na lukolo ya mbatukulu mpe kolezi. Konso mwana fwana kusala lukolo ya\nmbatukulu. Ndongokolo ya tekiniki mpe ya bisalu fwana kuvwanda bisika nyonso;\nndongokolo na lukolo ya nene ke na bantu nyonso nakutalaka lenda ya bawu.\nNdongokolo fwana kulanda ndubukulu ya muntu mpe nkobosolo ya nzitusulu ya\nbaluve ya muntu mpe bimpwanza ya mfumu. Ya fwana kupesa nzila na ngwilu,\nnzitusulu mpangi mpe kinkundi kati ya bayinsi nyonso mpe makanda nyonso ya bantu\nto mabundu ya Nzambi, kuzimbana ve nzangululu ya bisalu ya Kimvuka ya Bayinsi ya\nYinza sa nkebolo kizunu.\nBibuti ke bantu yantete na kuvwanda na luve ya kusola mutindu ya malonga yina\nfwana kupesama na bana ya bawu.\nKibuku ya 27\nKonso muntu ke na luve ya kuzangula lusansu ya kifumba yandi mevwilva, kusadila\nweto mpe kudyatikisa manunga ya luzabu.\nBandanda ya kimpeve mpe ya bima ya muntu, yina mekatuka kuzwa na manima ya\nkisalu ya luzabu to weto fwana kukengidilwa.\nKibuku ya 28\nKonso muntu fwana kusalati, ata ya vwanda na kitini ya mabuta to na kitini ya yinza\nmuvimba, baluve mpe kimpwanza yina metangama na luzayisu yayi kusalama na\nmutindu mefwanakama.\nKibuku ya 29\nKonso muntu ke na bambindumunu na ntadisi ya kifumba yandi mevwilwa, sika\nnkudusulu ya kimuntu ya yandi lenda kusalama na kimpwanza nyonso.\nKonso muntu fwana kusadila baluve ya yandi mpe bimpwanza ya yandi na bitezo ya"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "064b2a4dac317bb81b66ada148c5705c",
            "Index": 5,
            "Label": "6",
            "Size": [
                595.0,
                842.0
            ],
            "Text": "musiku samu na kutambula mpe kusitisa baluve mpe bimpwanza ya bangana mpe\ndyaka samu kuzitisa luyalu mpe mawete na bantu nyonso na kati ya dibundu ya\nbumbongi ya mabuta.\nBaluve mpe bimpwanza yayi lenda kusalama ata ve kana yawu kedyatila ve kintwadi\nna makani ya Kimvuka ya Bayinsi ya Yinza.\nKibuku ya 30\nAta musiku mosi ya luzayisu yayi lenda kubangulwa bonso luve ni luve ya kusala\nkisalu ti dyambu lenda kunata mbebosolo ya baluve mpe ya bimpwanza yina\nmetangama na mukanda yayi, yayi metadila muvimba, kimvuka to muntu."
        }
    }
}
