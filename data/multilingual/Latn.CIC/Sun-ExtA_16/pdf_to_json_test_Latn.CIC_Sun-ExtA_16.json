{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467536,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Hattak Mó̱ma I̱holisso\nIshtaa-aya Ámmo'na Holisso\nHattakat yaakni' áyya'shakat mó̱makat ittíllawwi bíyyi'ka. Naalhpisa'at hattak mó̱makat\nimmi'. A̱lhínchikma̱ hattak mó̱makat ishtayoppa'ni.\nHookya nannalhpisa' ihíngbittooka̱ ittimi̱lat taha. Himmaka̱ hattakat aa-áyya'shahookano\nilaapo' nanna anokfillikakoot nannikchokmoho̱ anokfillihootokoot yammako̱ yahmichi\nbannahoot áyya'sha.\nNannalhpisa' ihíngbittookookano kaniya'chi ki'yo. Immoot mahá̱a'chi hattakat áyya'sha\naalhlhika̱.\nNannalhpisa' ihíngbittooka̱ immoot mahá̱ahookya hattakat ikayoppa'chokmat ibaachaffa\nikbannokmat ilaapo' nanna aanokfillikakoot yahmichi bannahoot áyya'sha.\nHattak mó̱makat nannaka̱ ittibaachaffa bíyyi'kakma̱ chokma'ni. Hattak yaakni' áyya'shakat\nnannalhpisa'a̱ naapiisa' alhihaat mó̱makat ittibaachaffa bíyyi'kakma̱ nanna mó̱makat\nalhpi'sa bíyyi'ka'ni.\nYaakni' hattak áyya'shakat mó̱makat nannaka̱ yahmi bannahoot áyya'shakat holisso\nholissochi: Chihoowaat hattak ikbikat ittiílawwi bíyyi'kaho̱ Chihoowaat naalhpisa'\nikbittooka̱ yammako̱ hattakat kanihmihoot áyya'sha bannakat yámmohmihoot áyya'sha'chi.\nHattak yaakni' áyya'shakat mó̱makat yammookano ittibaachaffahookmaka'chi nannakat\nalhpi'sa bíyyi'ka'chika̱.\nHattak mó̱makat ithá̱nahookmaka'chi.\nHimmaka' nittak áyya'shakat\nGeneral Assemblyat\nNanna mó̱maka̱ nannaka̱ ithá̱nacha ittibaachaffahookmakoot nannaka̱ a̱lhíncha'chikat holisso\nikbi.\nAnompaKanihmo'si1\nHimmaka' nittakookano hattak yokasht toksalicha'nikat ki'yo. Hattak mó̱makat ittíllawwi\nbíyyi'kacha nanna mó̱maka̱ ittibaachaffa'hitok.\nAnompaKanihmo'si2\nHattakat pisa ittimi̱layyokhacha kaniyaho̱ aamintihookya mó̱makat ittíllawwi bíyyi'ka.\nHattakat yaakni' kaniya'o̱ aamintihookya ittíllawwi bíyyi'ka.\nAnompaKanihmo'si3\nHattakat hattak yoka'shcha aba'nikat imalhpi'sa ki'yo. Hattakat holiitopa bíyyi'ka.\nAnompaKanihmo'si4\nHattak yoka'at ikshoka'ni.",
            "Image": "0a516d2b5bbf9e3ec8cb43ebdfbcd78a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "AnompaKanihmo'si5\nHattakat hattakaakaynika̱ kalakshichit nanna impállammicha'nikat iksho nanna kanihmi\nki'yoka̱.\nAnompaKanihmo'si6\nHattakat mó̱makat hattak bíyyi'ka.\nAnompaKanihmo'si7\nHattak naapiisa' alhihaat hattak mó̱maka̱ ittíllawwicha'nikat imalhpi'sa.\nAnompaKanihmo'si8\nHattakat nannikchokmoho̱ hattak i̱yahmohmikma̱ naapiisa' alhihaakoot hattak yamma\napila'chi.\nAnompaKanihmo'si9\nHattakat nanna̱ kanihmi ki'yoka̱ yokacha' ki'yo kanahoot nanna onhochika̱.\nAnompaKanihmo'si10\nYokashtokookma̱ court ishtayyana i̱naapisa'akoot i̱naapisa'chi nannakat alhpi'sa\nbíyyi'ka'chiho̱.\nAnompaKanihmo'si11\nKanahaat nanna ikchokmoho̱ yámmohmi imahoobakmat naapiisa' alhihaakoot nannakat alhpi'sa\nbíyyi'kaho̱ i̱naapiisa'chi, anompa loma' nannakya ikshoho̱.\nNannakat ikchokmoho̱ ishyámmo̱htok ki'yokya naapiisa' alhihaat nannalhpisa'a̱ i̱lánchikma\nfalammisht anompa achonhochi banna'nihookya yahma' ki'yo, naalhpisa'at\nikshokí̱shtokootoko̱.\nAnompaKanihmo'si12\nNanna ishkani̱htok ki'yohootoko̱ kanahaat nanna chiikani̱hcha' ki'yo.\nAnompaKanihmo'si13\nKaniya'o̱ aya chibannakmat ishiyya'hi bíyyi'ka. Kaniya'o̱ ánta chibannakmat ishánta'hi\nbíyyi'ka.\nYaakni' kaniya'ookya ishiyya'hi bíyyi'ka. Aatokmat falamat ishaa-attatokma̱ aya\nchibannakmat ishiyya'hi bíyyi'ka.\nAnompaKanihmo'si14\nKaniya'o̱ ishántaka̱ kanahaat ikayoppachokma̱ kaniya'ookya ishiyya'hi bíyyi'ka.\nNanna ikchokmoho̱ ishyammohmikmat kaniya'ookya ishiyya' ki'yo.\nAnompaKanihmo'si15\nKaniya'o̱ ishaa-attattookookya kaniya'o̱ aya chibannakmat ishiyya'hi bíyyi'ka.",
            "Image": "725b548e8743c81813615fa9fa13159a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kaniya'o̱ ishaa-attattookmat ánta chibannakmat ishánta'hi bíyyi'ka.\nAnompaKanihmo'si16\nHattakat ihoo táwwa'at kaniya'o̱ ittihaalalli bannakmat ittihaalalla'nikat imalhpi'sa.\nIttihaalalli ikbannokmat ittihaalalla' ki'yo kaniya'ookya.\nKanahaat ittihaalallittookat inchokka' chaffaat áyya'shakmano holítto'pa.\nAnompaKanihmo'si17\nHattak mó̱makat nannakat imáyya'sha bíyyi'ka.\nKanahoot imaaisha' ki'yo immi'ootoko̱.\nAnompaKanihmo'si18\nKanahaat nanna aayimmikat ittimi̱layyokha bíyyi'kahookya, nannaho̱ ayoppachi bannakmat\nayoppacha'ni.\nAnompaKanihmo'si19\nNannaho̱ anokfilli chibannakmat ishanokfilla'ni. Nannaho̱ holissochi chibannakmat\nishholissocha'ni. Holisso nannaho̱ ittimanompoli chibannakmat istimanompola'ni.\nAnompa Kanihmo'si20\nNannaho̱ ishtittanahaat áyya'shcha ittibaanokfillika̱ ibaafóyyokha chibannakmat\nishibaafóyyokha'ni.\nNanna ishtáyya'shaka̱ ibaafokha ikchibannokmat ishibaafokha' ki'yo.\nAnompaKanihmo'si21\nIttibaachaffahookmat hattak mó̱makat naalhpisa' ikba'ni.\nKanahaat naalhtoka' nannaho̱ malili bannakmat malila'ni.\nHattak mó̱makat kanaho̱ naalhtoka' atookoli bannakmat imvoota'chi.\nAnompaKanihmo'si22\nKanihmit ánta chibannakat ishahánta'ni. Kanaho̱ ishhottopacha' ki'yo.\nAnompaKanihmo'si23\nAatoksali' chokmakillaho̱ hattakat aatoksala'ni.\nKaniya'o̱ ishaatoksalikat hattakat toksalikat kanihmi imalhtobahookma̱ ittíllawwihoot\nchimalhtoba'ni.\nTa'osso lawaho̱ ishikbihookmakoot aa-atta ishhayocha'chi.\nUniono̱ ibaafokha chibannakmat ishibaafokha'ni.\nAnompaKanihmo'si24",
            "Image": "b852f15a9cab1dda58ce03343089dfe7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ishtoksali bíyyi'kaka̱ hashi' kanalli kanihmika̱ chí̱mahookmako̱ ishfó̱ha'ni.\nAnompaKanihmo'si25\nNanna mó̱maka̱ ishatahlihookmaka'chi — ishimpa'chi; naafokha; ishaa-atta'chi; alikchi'\nishimayya'chi — mó̱maka̱ ishatahlihookmaka'chi. Nannahoot chikanihmihookma̱ kanahmat\nachipilakmaka'chi.\nChipotaat kaniya'o̱ aamintihoot áyya'shahookya kanahmat apilakmaka'chi. Ishki' mó̱maho\napilakmaka'chi.\nAnompaKanihmo'si26\nChipota mó̱makat holissaapisa' aya'nikat imalhpi'sa, ta'osso nannikimikshohookya. Kana\nmó̱makat nanna aaithana' aya bannakmat aya'ni.\nHattakat nanna aaithana' ayakma̱ nannakat alhpi'saho̱ imano̱likma̱ chokma'ni.\nChipota áyya'shakma̱ ishki' inki' táwwa'akoot holissaapisa' kaniya'o̱ ayachi bannakmat\nayacha'ni.\nAnompaKanihmo'si27\nKaniya'o̱ nanna ishtáyya'shakma̱ kanahoot ayyacha ibaayahmi bannakmat yahma'ni.\nKanahookya nanna ikbicha kanchi bannakmat kancha'ni, ta'osso isha'chikat.\nAnompaKanihmo'si28\nAnompa kanihmo'si yappa̱ hattakat haklocha kani̱hchit anokfilli bannakmat anokfilla'ni.\nNannaho̱ kanihmi bannakmat yahma'ni.\nAnompaKanihmo'si29\nKana mó̱makat ittapilakmakilla.\nHattakat naalhpisa' ikbi, hattak apila bannahoot. Naalhpisa' kobaffa' ki'yo.\nAnompa kanihmo'si yappat alhkaniya' ki'yo.\nAnompaKanihmo'si30\nHolisso tobattooko̱ kanahookya ikimalhkaniyyoka'ni.",
            "Image": "36a8222e2287e1993d7b95bc9bb25365"
        }
    }
}
