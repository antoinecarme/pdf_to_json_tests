{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471037,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "İNSONI HƏXON BARƏDƏ UMUMİYƏ BƏYONNOMƏ\nTərcuməkə: Allahverdi BAYRAMİ,\nRedaktəkə: Ataxan ƏBİLOV\n09.12.11\nPreambula\nBə insoni avlodon həmməy xasbıə ləyoğətə fikfamon iyən çəvon bərobərbıə,\nyəndıku conıbə həxon zıne - ozodəti, ədoləti iyən sulhbeyəti əsosinə\nşərtbe bə nəzə seədə;\nBə insoni həxon beitonəti iyən nifrət kardeəti bəşəriyyəti bə\ndəhşətvardə barbarizmi səbəb be, həmçının bə sıxankarde, etiqadbaste\nozodəti malikbıə, tarsiku, ehtijociku ozodbıə dınyo ofəyemonəti çı\nbəşəriyyəti ən ali piyəybe bə nəzə seədə;\nİnsoni bə zılmi-istibdodi vəynə bənə oxonə vasitə bə ğıyom eşte məcbur\nnıbe təmin kayro insoni həxon de ğanuni hukuməti dasti mıdafiə karde\nzəruribe bə nəzə seədə;\nXəlğon arədə mehribanə munasibəton oko dastək doy vacibəti bə nəzə\nseədə;\nİbıə Milləton xalqon İbıə Milləton Təşkilati (İMT) Nizomnomədə bə\nəsosinə insoni həxon, bə insoni şəxsiyyəti ləyoğəti iyən ğıyməti,\nmerdon-jenon həxon bərobərəti bovə kay təsdığ karde, həmçinin həniyən\nhevujə ozodəti şəraitədə bə sosialə tərəğği nailbe iyən bo jimoni\nşəraiti çokbeyo koməq karde bə qətm doə be bə nəzə seədə;\nUzvbıə devləton de İMT həmkoəti şəraitədə bə insoni həxon iyən əsosinə\nozodətiyon bəməl vardero koməqəti karde bəştə ehdə peqəteəti bə nəzə\nseədə;\nİn həxon iyən ozodətiyon tam dərk kardeyo həmonə ehdəpeqətəyon bə vırə\nrosniye yolə əhəmiyyət kəsb kardeəti bə nəzə seədəy;\nİMT Penə Məclis\nbəyon kardedə İnsoni Həxon barədə Umumiyə Bəyonnomə qələy vəzifə təki,\nəçəyən bə vırə rəse qorə bəpe həmmə milləton iyən dəvləton joğo cəhd\nbıkən ki, har kəs iyən cəmiyyəti har qılə orqan ın Bəyonnomə ıştə\ndastədə rəhbər qəte əsosdə maarifvonəti ya de tədrisə roy bə ın həxon\niyən ozodətiyon hurmətkarde iyən əvoni təmin kayro dastək be bızno,\nmilli iyən beynəlxalqə səviyyədə de tərəqqipərvərə tədbiron roy həm İMT\nuzvbıə xəlğon, həmən çəvon yuristiksiyə jiyobıə əraziyonədə jiyə xəlğon\narədə həmməyəvo iyən effektiv zınə bıbu.\nMaddə 1\nHəmmə insonon bəştə ləyoğəti iyən həxonro ozod iyən bərobər movardə\nbedən. Çəvon şuur iyən vicdon hese, əve ki, deyəndı mınasibətədə bənə\nbıvə rəftor kardəninin.",
            "Image": "a728437973b23ad4ec4605454e71f4d4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Maddə 2\nHar qılə şəxs ıştə irqi, pusti ranqi, cinsi, zıvoni, dini iyən co əğıdə,\nmilli ya sosial səvoni, əmlakə, sosialə movqe iyən co vəziyyətiku\nbəşıkrə nıbə ın Bəyonnomədə elon kardə bıə həmmə həxon iyən ozodətiyon\nmalik bənine.\nÇımiku ziodə, çı həminə şəxsi mənsubbıə məmləkəti ya ərazi, çı ərazi\nmıstəğıləti, ğəyyuməti jiyobe, ıştənidarənıbə be ya suverenəti har curə\nşiklədə məhdud beku bəşıkrə nıbə, siyasiyə, huğuğiyə iyən beynəlxalğə\nstatusiku bə nav omə co-səçınətiyon barde əbıni.\nMaddə 3\nHar şəxsi bo jiye, bo ozodəti iyən şəxsi dastnıjənəti həxış hese.\nMaddə 4\nHiç kəs bənə kolə (nokə) ya şıkrə vəziyyətədə oğəte əbıni; ğuldorəti\niyən ğulə hıriyemon həmməy formondə ğədəğən kardə bedə.\nMaddə 5\nHiç kəs bə əzobi, ya ğəddorə, çəy ləyoğəti bə ji vardə ğeyri-insonə\nmınəsıbəton, bə cəzoon məruz nibənine.\nMaddə 6\nHar qılə şəxs konco bedə bıbu ıştə həxe subyektəti zıneyəti həxış heste\n.\nMaddə 7\nHəmmə insonon ğanuni vədə bərobərin iyən qanuni tərəfiku bərobər şiklədə\nıştəni mıdafiə həxjon hestışone. Həmmə insonon ın Bəyonnomə dəcvoniyə\nhar curə co-vıjniyətionku, bə jələvonə co-vıjniyətion har curə cəhdiku\nbərobər şiklədə mıdafiə həxjon hestışone.\nMaddə 8\nHar qılə şəxsi Konstitusiyə ya ğanuni bəy doə həxon dəcvoniyə vaxtədə\nsəlohiyətinə milliyə məhkəmon tərəfiku ıştə həxon mıdafıə karde həxış\nheste.\nMaddə 9\nHiç kəs ıştənbəsə bə həbs, bo qəte ya bə kuçovnə məruz mande əzıni.\nMaddə 10\nHar qılə şəxsi çəy\ncinoyətə ittihomon\nbitərəfə məhkəmədə\nhəmməy tələbon çəş\nMaddə 11\nhəx iyən vəzlfon təyin kardeyo iyən bəyo handə bıə\nəsosin be mıəyyən kardeyo, bəçəy koy mıstəğılə,\ntam bərobərəti əsasədə, de oşkoəti iyən çı ədoləti\nkarde şəraitədə diyə kay həxış heste.",
            "Image": "7dca637a4c1145d301606c4e48eb5ced"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Cinayət kardeədə ittihombıə har qılə şəxs tovə çəy qıno bəçəy mıdafıəyo\nhəmmə imkonon təminbıə ojə məhkəmə istintağədə de ğanuniyə ro sıbut be,\nbeqıno hisobbe həxış heste.\nHiç qılə şəxs de milliyə ğanundoəti iyən de beynəlxalğə həxon əsosi bino\nbe vaxt cinoyət hisob nıbə hərəkət iyən behərəkəton qorə cinoyətədə\nittihom be əzıni. Həmçinin bəy cinoyəti kardə vaxtədə tətbiğ bey zınə\ncəzoku qonə cəzo tətbiğ bey əzıni.\nMaddə 12\nHiç qılə şəxs bə şəxsiyə, xeyzonə mıdaxilə, kə-bə ənəqıniyəti, bəyəndı\nməktub nıvışte nunəkıliyəti, bəştə şərəfi iyən nufuzi ıştənbəsə ğəsdi\nməruz be əzıni. Har kəsi bə joğo mıdaxilə iyən ğəsdi çı ğanuni tərəfiku\nmıdafiə bey həxış heste.\nMaddə 13\nHar qılə şəxsi har qılə məmləkəti hududədə sərbəst hərəkət karde iyən\njimonə vırə səçıniye həxış heste.\nHar kəsi ıştən olkən daxil be şərti har qılə məmləkət tərk karde iyən\nbəştə olkə oqarde həxış heste.\nMaddə 14\nHar qılə şəxsi təqibiku co məmləkətədə boştəno pənohqo nəve, həmçinin çı\npənohqoədə istifadə karde həxış heste.\nÇı həxədə həğığətən bə ğeyri-siyasiyə cinayəton ro doədə, ya bə İMT-i\nməğsədon iyən prinsipon zidd hərəkətonku bə nav omə təğibon vaxti\nistifadə karde əbıni.\nMaddə 15\nHar qələ şəxsi vətəndoşəti həxış heste.\nHiç kəs ıştənbəsə vətəndoşətiku, iyən vətəndoşəti dəqışkarde həxeku\nməhrum karde əbıni.\nMaddə 16\nBə perəsemonə sini rəsə merdon iyən jenon irqiyə, milliyə, diniyə\nəloməton qorə hiç qılə məhdudiyyət nıbəy bə nikah daxılbe iyən\nkəxıvandbe həx hısteşone. Əvon bə nikah daxıl beədə, nikahi mıddətədə ya\nçəy dəcvonə vaxtədə çı eyni həxonku istifodə kardedən.\nNikah bə nikahi daxıl bıə har dıqlə tərəf ozodə iyən tam rozi beədə\ndəbastə bedə.\nXeyzon çı cəmiyyəti təbiiə iyən sərqrupə vahide, çəy çı cəmiyyəti iyən\ndevləti tərəfiku mıdafıəbey həxış heste.\nMaddə 17\nHar qılə şəxsi həm colinə, həmən de co kəson bə ico mılkiyət xıvandbey\nhəxış heste.",
            "Image": "ac302eaf395924f5bebebc3968ae99a1"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Hiç kəsi ıştənbəsə çı mılkiyəto məhrum karde əbıni.\nMaddə 18\nHar qılə şəxsi fikir, vicdon iyən din ozodəti həxış heste. Bı həxe ıştə\ndini iyən etiğati dəqış karde ozodəti, bəştə dini iyən bovə kardəyon\ntəhsil, dıvo kay, dini iyən ritualə ayinon icro kay vaxti colinə, ya de\ncokəson bə ico, oşko ya fərdi şikilədə etiğad kay daxile.\nMaddə 19\nHar qılə şəxsi əğıdə iyən əy sərbəst ifadə karde ozodətiş heste; bı həxe\nbe maneə bə əğıdə malikbe iyən informasiyon ya ideyaon devləti sərhədiku\nbə şıkrə nıbə de dılipiyə vasitəon nəve, ya bə dast varde, pevılo kay\nozodəti daxile.\nMaddə 20\nHar qılə şəxsi bə dinc yığıncağon iyən assosasiyon ozodəti həxış heste.\nHiç kəsi bə konsə qılə assosiasiya uzvəti məcbur karde əbıni.\nMaddə 21\nHar qılə şəxsi devləti idarə kardeədə ya bilavasitə, ya ozodə şikilədə\nvıjniyəbıə numayəndon vasitə iştirak kay həxış heste.\nHar qılə şəxsi ıştə olkədə devləti idaronədə xıdmət kardeyo bə bərobər\nimkoni həxış heste.\nXəlğı iradə çı iqtidarə hakimiyəti əsas bənine; In iradə ıştəni de\nnunəkılə sədodoymonə roy, umumiyə iyən bərobərə vıjoniyə həxe, ya\nsədodoymonə ozodəti təmin bıkə de co eynimənəynə forməyon dəvoniyə bıə\nmıtəmadi iyən soxtə nıkardemonə vıjınon nişo doənine.\nMaddə 22\nHar qılə şəxsi çı cəmiyəti uzv təki sosialə mıdafiəş bənine iyən de\nmilliyə ya beynəlxəlğə həmkoəti roon, har devləti soxtemoni iyən\npesurson dairədə çəy ləyoğəti midafiə iyən şəxsiyəti ozodə ovciyo\niqtisadiyə, sosialə iyən mədəniyə sahonədə həxonış heste.\nMaddə 23\nHar qılə şəxsi de zəhməti dastko bey, sərbəstə koy vırə səçın karde,\nədolətinə iyən çokə ko şəraiti bey, iyən bekoətiku mıdafiə bey həxış\nheste.\nHar qılə şəxsi hiç qılə co-vıjniyəti nıbıə bo i curə koy i curə\nzəhməthəx səy həxış heste.\nHar kobıkə şəxsi bəştə koy qorə lozim beədə de co sosialə mıdafiə\nvasiton təmom bıə, çəy ıştəni iyən xeyzoni loyiğinə quzoroni təminbıkə\nədalətinə iyən qənoətbəxşə maaş səy həxış heste.\nHar qılə şəxsi həmkaron ittifoğ soxte iyən ıştə sosialə marağon mıdafiə\nkardeyo bə həmkaron ittifaği uzvbey həxış heste.",
            "Image": "84bfeba16421ebc002fe007f6c96a228"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Maddə 24\nHar qılə şəxsi istirohət, iyən asudə vaxt, həmçinin koyə ruji\nbəağılnıştə hudud, iyən maaş doə bıə mıtəmadiyə məzuniyəti həxış heste.\nMaddə 25\nHar qılə şəxsi ıştəni iyən xeyzoni səhhəti iyən rifahi təmin kardeyo\nlozimbıə hardemon, takanemon, tibbiyə xıdmət, iyən lozimi sosialə\ntəminatən daxilbıə jimonə səviyyə iyən bekorəti, noxəşəti, əliləti, vevə\nmandeəti, pibeyəti, iyən çı şəxsi ıştəniku bə şıkrənıbə səbəbonku jimonə\nvasitəon qin kardeədə bə təminati həxış heste.\nMoəti iyən hırdənəti bə məxsusiyə ğeydi iyən koməq səy həxış heste.\nNikohi səkıştədə, ya nikohiku bəkəno movardəbıə hırdənon i curə sosialə\nmıdafiəku istifadə kardəninin.\nMaddə 26\nHar qılə şəxsi təhsil səy həxış heste. Kami ibtidai iyən umumiyə təhsil\nbepul bənine. İbtidaiyə təhsil icbari bənine. Har kəsi bo texnikiyə iyən\npişə təhsili səyo imkanış bənine. Ali təhsilən de har kəsi ğabiliyyəti\nbə həmməy i curə dərəcədə mıyəssər bənine.\nTəhsil - bo insoni şəxsiyəti tam inkişafiyo iyən bə insoni həxon iyən bə\nəsasinə ozodətion hurməti zyod kardeyo səbəro kardə bənine. Təhsil\nxəlğon irqi iyən diniyə qrupon arədə, iyəndı dərəsemon, duruminəti iyən\ndustəti mehkəm kardeyo iyən İbıə Milləton sulhi oğəte sahədə fəaliyət\nnişo doyo koməq kardənine.\nValideynon boştə hırdəsininə əğılon təhsili novi səçın kardeədə\nsərbəstin.\nMaddə 27\nHar qılə şəxsi cəmiyəti mədəniyə jimonədə iştirok karde, hınəsənətiku\nhəzz səy, elmiyə tərəğğiyədə iştirak karde iyən çəy foydəku istifadə\nkarde həxış heste.\nHar qılə şəxsi mıəllif bə elmiyə, ədəbiyə iyən hınəsənətə əsəron\nsəkıştədə bə məydon beşə maddiyə iyən mənəviyə mənafeyon noğo doy həxış\nheste.\nMaddə 28\nHar qılə şəxsi bın Bəyonnomədə əks bıə həx iyən ozodətion tam təminbıə\nsosialə iyən beynəlxəlğə reçini həxış heste.\nMaddə 29\nHar qılə şəxsi əncəx çəy ozod iyən tam inkişafiş mımkunbıə cəmiyəti vədə\nvəzifonış heste.\nIştə həx iyən ozodətion bə əməl vardeədə har qılə şəxs ancəx bə jələvonə\nməhdudiyəton məruz mande bəzıne ki, əvon çı ğanuni tərəfiku çı co kəson\nhəx iyən ozodətion zıne iyən bəvon hurmət be təminatıku, iyən",
            "Image": "9818e811d87eaaa3df9fa4cf7984f012"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "demokratikə cəmiyəti əxlaqiyə, ictimaiyə, asayişə iyən umumiyə rifahə\ntələbon bə vırə rosne məğsədi təmin kardəyku bə nav bo.\nIn həx iyən ozodətion bə əməl varde bə İMT məğsəd iyən prinsipon zidd\nnibənine.\nMaddə 30\nIn Bəyonnomədə hiççi bə konsə qılə devləti, bə şəxson qrupi, iyən bə co-\nco şəxson Bəyonnomədə elanbıə həx iyən ozodətion məhv kardeyo səbərobıə\nde har qılə fəaliyyəti dastko be, ya konsə qılə joğo hərəkəti bə əməl\nvarde həx doy təkinə təfsir karde əbıni.",
            "Image": "82bd83b7f8ce967b4d19dc714dd810bb"
        }
    }
}
