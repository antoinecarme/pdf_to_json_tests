{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471020,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "İNSONI HƏXON BARƏDƏ UMUMİYƏ BƏYONNOMƏ\nTərcuməkə: Allahverdi BAYRAMİ,\nRedaktəkə: Ataxan ƏBİLOV\n09.12.11\nPreambula\nBə insoni avlodon həmməy xasbıə ləyoğətə fikfamon iyən çəvon bərobərbıə, yəndıku conıbə həxon\nzıne - ozodəti, ədoləti iyən sulhbeyəti əsosinə şərtbe bə nəzə seədə;\nBə insoni həxon beitonəti iyən nifrət kardeəti bəşəriyyəti bə dəhşətvardə barbarizmi səbəb be,\nhəmçının bə sıxankarde, etiqadbaste ozodəti malikbıə, tarsiku, ehtijociku ozodbıə dınyo\nofəyemonəti çı bəşəriyyəti ən ali piyəybe bə nəzə seədə;\nİnsoni bə zılmi-istibdodi vəynə bənə oxonə vasitə bə ğıyom eşte məcbur nıbe təmin kayro insoni\nhəxon de ğanuni hukuməti dasti mıdafiə karde zəruribe bə nəzə seədə;\nXəlğon arədə mehribanə munasibəton oko dastək doy vacibəti bə nəzə seədə;\nİbıə Milləton xalqon İbıə Milləton Təşkilati (İMT) Nizomnomədə bə əsosinə insoni həxon, bə\ninsoni şəxsiyyəti ləyoğəti iyən ğıyməti, merdon-jenon həxon bərobərəti bovə kay təsdığ karde,\nhəmçinin həniyən hevujə ozodəti şəraitədə bə sosialə tərəğği nailbe iyən bo jimoni şəraiti\nçokbeyo koməq karde bə qətm doə be bə nəzə seədə;\nUzvbıə devləton de İMT həmkoəti şəraitədə bə insoni həxon iyən əsosinə ozodətiyon bəməl vardero\nkoməqəti karde bəştə ehdə peqəteəti bə nəzə seədə;\nİn həxon iyən ozodətiyon tam dərk kardeyo həmonə ehdəpeqətəyon bə vırə rosniye yolə əhəmiyyət\nkəsb kardeəti bə nəzə seədəy;\nİMT Penə Məclis\nbəyon kardedə İnsoni Həxon barədə Umumiyə Bəyonnomə qələy vəzifə təki, əçəyən bə vırə rəse qorə\nbəpe həmmə milləton iyən dəvləton joğo cəhd bıkən ki, har kəs iyən cəmiyyəti har qılə orqan ın\nBəyonnomə ıştə dastədə rəhbər qəte əsosdə maarifvonəti ya de tədrisə roy bə ın həxon iyən\nozodətiyon hurmətkarde iyən əvoni təmin kayro dastək be bızno, milli iyən beynəlxalqə səviyyədə\nde tərəqqipərvərə tədbiron roy həm İMT uzvbıə xəlğon, həmən çəvon yuristiksiyə jiyobıə\nəraziyonədə jiyə xəlğon arədə həmməyəvo iyən effektiv zınə bıbu.\nMaddə 1\nHəmmə insonon bəştə ləyoğəti iyən həxonro ozod iyən bərobər movardə bedən. Çəvon şuur iyən\nvicdon hese, əve ki, deyəndı mınasibətədə bənə bıvə rəftor kardəninin.\nMaddə 2\nHar qılə şəxs ıştə irqi, pusti ranqi, cinsi, zıvoni, dini iyən co əğıdə, milli ya sosial\nsəvoni, əmlakə, sosialə movqe iyən co vəziyyətiku bəşıkrə nıbə ın Bəyonnomədə elon kardə bıə\nhəmmə həxon iyən ozodətiyon malik bənine.\nÇımiku ziodə, çı həminə şəxsi mənsubbıə məmləkəti ya ərazi, çı ərazi mıstəğıləti, ğəyyuməti\njiyobe, ıştənidarənıbə be ya suverenəti har curə şiklədə məhdud beku bəşıkrə nıbə, siyasiyə,\nhuğuğiyə iyən beynəlxalğə statusiku bə nav omə co-səçınətiyon barde əbıni.\nMaddə 3\nHar şəxsi bo jiye, bo ozodəti iyən şəxsi dastnıjənəti həxış hese.\nMaddə 4\nHiç kəs bənə kolə (nokə) ya şıkrə vəziyyətədə oğəte əbıni; ğuldorəti iyən ğulə hıriyemon həmməy\nformondə ğədəğən kardə bedə.\nMaddə 5\nHiç kəs bə əzobi, ya ğəddorə, çəy ləyoğəti bə ji vardə ğeyri-insonə mınəsıbəton, bə cəzoon\nməruz nibənine.\nMaddə 6\nHar qılə şəxs konco bedə bıbu ıştə həxe subyektəti zıneyəti həxış heste .",
            "Image": "1b46fde3fad3f7200bd38d360b368572"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Maddə 7\nHəmmə insonon ğanuni vədə bərobərin iyən qanuni tərəfiku bərobər şiklədə ıştəni mıdafiə həxjon\nhestışone. Həmmə insonon ın Bəyonnomə dəcvoniyə har curə co-vıjniyətionku, bə jələvonə co-\nvıjniyətion har curə cəhdiku bərobər şiklədə mıdafiə həxjon hestışone.\nMaddə 8\nHar qılə şəxsi Konstitusiyə ya ğanuni bəy doə həxon dəcvoniyə vaxtədə səlohiyətinə milliyə\nməhkəmon tərəfiku ıştə həxon mıdafıə karde həxış heste.\nMaddə 9\nHiç kəs ıştənbəsə bə həbs, bo qəte ya bə kuçovnə məruz mande əzıni.\nMaddə 10\nHar qılə şəxsi çəy həx iyən vəzlfon təyin kardeyo iyən bəyo handə bıə cinoyətə ittihomon əsosin\nbe mıəyyən kardeyo, bəçəy koy mıstəğılə, bitərəfə məhkəmədə tam bərobərəti əsasədə, de oşkoəti\niyən çı ədoləti həmməy tələbon çəş karde şəraitədə diyə kay həxış heste.\nMaddə 11\nCinayət kardeədə ittihombıə har qılə şəxs tovə çəy qıno bəçəy mıdafıəyo həmmə imkonon təminbıə\nojə məhkəmə istintağədə de ğanuniyə ro sıbut be, beqıno hisobbe həxış heste.\nHiç qılə şəxs de milliyə ğanundoəti iyən de beynəlxalğə həxon əsosi bino be vaxt cinoyət hisob\nnıbə hərəkət iyən behərəkəton qorə cinoyətədə ittihom be əzıni. Həmçinin bəy cinoyəti kardə\nvaxtədə tətbiğ bey zınə cəzoku qonə cəzo tətbiğ bey əzıni.\nMaddə 12\nHiç qılə şəxs bə şəxsiyə, xeyzonə mıdaxilə, kə-bə ənəqıniyəti, bəyəndı məktub nıvışte\nnunəkıliyəti, bəştə şərəfi iyən nufuzi ıştənbəsə ğəsdi məruz be əzıni. Har kəsi bə joğo\nmıdaxilə iyən ğəsdi çı ğanuni tərəfiku mıdafiə bey həxış heste.\nMaddə 13\nHar qılə şəxsi har qılə məmləkəti hududədə sərbəst hərəkət karde iyən jimonə vırə səçıniye\nhəxış heste.\nHar kəsi ıştən olkən daxil be şərti har qılə məmləkət tərk karde iyən bəştə olkə oqarde həxış\nheste.\nMaddə 14\nHar qılə şəxsi təqibiku co məmləkətədə boştəno pənohqo nəve, həmçinin çı pənohqoədə istifadə\nkarde həxış heste.\nÇı həxədə həğığətən bə ğeyri-siyasiyə cinayəton ro doədə, ya bə İMT-i məğsədon iyən prinsipon\nzidd hərəkətonku bə nav omə təğibon vaxti istifadə karde əbıni.\nMaddə 15\nHar qələ şəxsi vətəndoşəti həxış heste.\nHiç kəs ıştənbəsə vətəndoşətiku, iyən vətəndoşəti dəqışkarde həxeku məhrum karde əbıni.\nMaddə 16\nBə perəsemonə sini rəsə merdon iyən jenon irqiyə, milliyə, diniyə əloməton qorə hiç qılə\nməhdudiyyət nıbəy bə nikah daxılbe iyən kəxıvandbe həx hısteşone. Əvon bə nikah daxıl beədə,\nnikahi mıddətədə ya çəy dəcvonə vaxtədə çı eyni həxonku istifodə kardedən.\nNikah bə nikahi daxıl bıə har dıqlə tərəf ozodə iyən tam rozi beədə dəbastə bedə.\nXeyzon çı cəmiyyəti təbiiə iyən sərqrupə vahide, çəy çı cəmiyyəti iyən devləti tərəfiku\nmıdafıəbey həxış heste.\nMaddə 17\nHar qılə şəxsi həm colinə, həmən de co kəson bə ico mılkiyət xıvandbey həxış heste.\nHiç kəsi ıştənbəsə çı mılkiyəto məhrum karde əbıni.\nMaddə 18",
            "Image": "ed9199b75abd41637882faf805d51def"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Har qılə şəxsi fikir, vicdon iyən din ozodəti həxış heste. Bı həxe ıştə dini iyən etiğati dəqış\nkarde ozodəti, bəştə dini iyən bovə kardəyon təhsil, dıvo kay, dini iyən ritualə ayinon icro\nkay vaxti colinə, ya de cokəson bə ico, oşko ya fərdi şikilədə etiğad kay daxile.\nMaddə 19\nHar qılə şəxsi əğıdə iyən əy sərbəst ifadə karde ozodətiş heste; bı həxe be maneə bə əğıdə\nmalikbe iyən informasiyon ya ideyaon devləti sərhədiku bə şıkrə nıbə de dılipiyə vasitəon nəve,\nya bə dast varde, pevılo kay ozodəti daxile.\nMaddə 20\nHar qılə şəxsi bə dinc yığıncağon iyən assosasiyon ozodəti həxış heste.\nHiç kəsi bə konsə qılə assosiasiya uzvəti məcbur karde əbıni.\nMaddə 21\nHar qılə şəxsi devləti idarə kardeədə ya bilavasitə, ya ozodə şikilədə vıjniyəbıə numayəndon\nvasitə iştirak kay həxış heste.\nHar qılə şəxsi ıştə olkədə devləti idaronədə xıdmət kardeyo bə bərobər imkoni həxış heste.\nXəlğı iradə çı iqtidarə hakimiyəti əsas bənine; In iradə ıştəni de nunəkılə sədodoymonə roy,\numumiyə iyən bərobərə vıjoniyə həxe, ya sədodoymonə ozodəti təmin bıkə de co eynimənəynə\nforməyon dəvoniyə bıə mıtəmadi iyən soxtə nıkardemonə vıjınon nişo doənine.\nMaddə 22\nHar qılə şəxsi çı cəmiyəti uzv təki sosialə mıdafiəş bənine iyən de milliyə ya beynəlxəlğə\nhəmkoəti roon, har devləti soxtemoni iyən pesurson dairədə çəy ləyoğəti midafiə iyən şəxsiyəti\nozodə ovciyo iqtisadiyə, sosialə iyən mədəniyə sahonədə həxonış heste.\nMaddə 23\nHar qılə şəxsi de zəhməti dastko bey, sərbəstə koy vırə səçın karde, ədolətinə iyən çokə ko\nşəraiti bey, iyən bekoətiku mıdafiə bey həxış heste.\nHar qılə şəxsi hiç qılə co-vıjniyəti nıbıə bo i curə koy i curə zəhməthəx səy həxış heste.\nHar kobıkə şəxsi bəştə koy qorə lozim beədə de co sosialə mıdafiə vasiton təmom bıə, çəy ıştəni\niyən xeyzoni loyiğinə quzoroni təminbıkə ədalətinə iyən qənoətbəxşə maaş səy həxış heste.\nHar qılə şəxsi həmkaron ittifoğ soxte iyən ıştə sosialə marağon mıdafiə kardeyo bə həmkaron\nittifaği uzvbey həxış heste.\nMaddə 24\nHar qılə şəxsi istirohət, iyən asudə vaxt, həmçinin koyə ruji bəağılnıştə hudud, iyən maaş doə\nbıə mıtəmadiyə məzuniyəti həxış heste.\nMaddə 25\nHar qılə şəxsi ıştəni iyən xeyzoni səhhəti iyən rifahi təmin kardeyo lozimbıə hardemon,\ntakanemon, tibbiyə xıdmət, iyən lozimi sosialə təminatən daxilbıə jimonə səviyyə iyən bekorəti,\nnoxəşəti, əliləti, vevə mandeəti, pibeyəti, iyən çı şəxsi ıştəniku bə şıkrənıbə səbəbonku\njimonə vasitəon qin kardeədə bə təminati həxış heste.\nMoəti iyən hırdənəti bə məxsusiyə ğeydi iyən koməq səy həxış heste. Nikohi səkıştədə, ya\nnikohiku bəkəno movardəbıə hırdənon i curə sosialə mıdafiəku istifadə kardəninin.\nMaddə 26\nHar qılə şəxsi təhsil səy həxış heste. Kami ibtidai iyən umumiyə təhsil bepul bənine. İbtidaiyə\ntəhsil icbari bənine. Har kəsi bo texnikiyə iyən pişə təhsili səyo imkanış bənine. Ali təhsilən\nde har kəsi ğabiliyyəti bə həmməy i curə dərəcədə mıyəssər bənine.\nTəhsil - bo insoni şəxsiyəti tam inkişafiyo iyən bə insoni həxon iyən bə əsasinə ozodətion\nhurməti zyod kardeyo səbəro kardə bənine. Təhsil xəlğon irqi iyən diniyə qrupon arədə, iyəndı\ndərəsemon, duruminəti iyən dustəti mehkəm kardeyo iyən İbıə Milləton sulhi oğəte sahədə\nfəaliyət nişo doyo koməq kardənine.\nValideynon boştə hırdəsininə əğılon təhsili novi səçın kardeədə sərbəstin.\nMaddə 27",
            "Image": "5fdcdd64315d3f2fde90b83be5b1191f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Har qılə şəxsi cəmiyəti mədəniyə jimonədə iştirok karde, hınəsənətiku həzz səy, elmiyə\ntərəğğiyədə iştirak karde iyən çəy foydəku istifadə karde həxış heste.\nHar qılə şəxsi mıəllif bə elmiyə, ədəbiyə iyən hınəsənətə əsəron səkıştədə bə məydon beşə\nmaddiyə iyən mənəviyə mənafeyon noğo doy həxış heste.\nMaddə 28\nHar qılə şəxsi bın Bəyonnomədə əks bıə həx iyən ozodətion tam təminbıə sosialə iyən beynəlxəlğə\nreçini həxış heste.\nMaddə 29\nHar qılə şəxsi əncəx çəy ozod iyən tam inkişafiş mımkunbıə cəmiyəti vədə vəzifonış heste.\nIştə həx iyən ozodətion bə əməl vardeədə har qılə şəxs ancəx bə jələvonə məhdudiyəton məruz\nmande bəzıne ki, əvon çı ğanuni tərəfiku çı co kəson həx iyən ozodətion zıne iyən bəvon hurmət\nbe təminatıku, iyən demokratikə cəmiyəti əxlaqiyə, ictimaiyə, asayişə iyən umumiyə rifahə\ntələbon bə vırə rosne məğsədi təmin kardəyku bə nav bo.\nIn həx iyən ozodətion bə əməl varde bə İMT məğsəd iyən prinsipon zidd nibənine.\nMaddə 30\nIn Bəyonnomədə hiççi bə konsə qılə devləti, bə şəxson qrupi, iyən bə co-co şəxson Bəyonnomədə\nelanbıə həx iyən ozodətion məhv kardeyo səbərobıə de har qılə fəaliyyəti dastko be, ya konsə\nqılə joğo hərəkəti bə əməl varde həx doy təkinə təfsir karde əbıni.",
            "Image": "e1d27d5291aa241bc51c3bb9f8e85357"
        }
    }
}
