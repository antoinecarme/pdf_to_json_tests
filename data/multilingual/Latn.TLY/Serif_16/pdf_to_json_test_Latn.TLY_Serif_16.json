{
    "MetaData": {
        "Author": null,
        "Creation_Date": 1581471091,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7bfa5382c8058325b88b5d0cb4fbdc5c",
            "Index": 0,
            "Label": "1",
            "Size": [
                595.0,
                842.0
            ],
            "Text": "İNSONI HƏXON BARƏDƏ UMUMİYƏ BƏYONNOMƏ\nTərcuməkə: Allahverdi BAYRAMİ,\nRedaktəkə: Ataxan ƏBİLOV\n09.12.11\nPreambula\nBə insoni avlodon həmməy xasbıə ləyoğətə fikfamon iyən çəvon bərobərbıə, yəndıku\nconıbə həxon zıne - ozodəti, ədoləti iyən sulhbeyəti əsosinə şərtbe bə nəzə seədə;\nBə insoni həxon beitonəti iyən nifrət kardeəti bəşəriyyəti bə dəhşətvardə barbarizmi\nsəbəb be, həmçının bə sıxankarde, etiqadbaste ozodəti malikbıə, tarsiku, ehtijociku\nozodbıə dınyo ofəyemonəti çı bəşəriyyəti ən ali piyəybe bə nəzə seədə;\nİnsoni bə zılmi-istibdodi vəynə bənə oxonə vasitə bə ğıyom eşte məcbur nıbe təmin\nkayro insoni həxon de ğanuni hukuməti dasti mıdafiə karde zəruribe bə nəzə seədə;\nXəlğon arədə mehribanə munasibəton oko dastək doy vacibəti bə nəzə seədə;\nİbıə Milləton xalqon İbıə Milləton Təşkilati (İMT) Nizomnomədə bə əsosinə insoni\nhəxon, bə insoni şəxsiyyəti ləyoğəti iyən ğıyməti, merdon-jenon həxon bərobərəti\nbovə kay təsdığ karde, həmçinin həniyən hevujə ozodəti şəraitədə bə sosialə tərəğği\nnailbe iyən bo jimoni şəraiti çokbeyo koməq karde bə qətm doə be bə nəzə seədə;\nUzvbıə devləton de İMT həmkoəti şəraitədə bə insoni həxon iyən əsosinə ozodətiyon\nbəməl vardero koməqəti karde bəştə ehdə peqəteəti bə nəzə seədə;\nİn həxon iyən ozodətiyon tam dərk kardeyo həmonə ehdəpeqətəyon bə vırə rosniye\nyolə əhəmiyyət kəsb kardeəti bə nəzə seədəy;\nİMT Penə Məclis\nbəyon kardedə İnsoni Həxon barədə Umumiyə Bəyonnomə qələy vəzifə təki, əçəyən\nbə vırə rəse qorə bəpe həmmə milləton iyən dəvləton joğo cəhd bıkən ki, har kəs iyən\ncəmiyyəti har qılə orqan ın Bəyonnomə ıştə dastədə rəhbər qəte əsosdə maarifvonəti\nya de tədrisə roy bə ın həxon iyən ozodətiyon hurmətkarde iyən əvoni təmin kayro\ndastək be bızno, milli iyən beynəlxalqə səviyyədə de tərəqqipərvərə tədbiron roy həm\nİMT uzvbıə xəlğon, həmən çəvon yuristiksiyə jiyobıə əraziyonədə jiyə xəlğon arədə\nhəmməyəvo iyən effektiv zınə bıbu.\nMaddə 1\nHəmmə insonon bəştə ləyoğəti iyən həxonro ozod iyən bərobər movardə bedən.\nÇəvon şuur iyən vicdon hese, əve ki, deyəndı mınasibətədə bənə bıvə rəftor\nkardəninin.\nMaddə 2\nHar qılə şəxs ıştə irqi, pusti ranqi, cinsi, zıvoni, dini iyən co əğıdə, milli ya sosial\nsəvoni, əmlakə, sosialə movqe iyən co vəziyyətiku bəşıkrə nıbə ın Bəyonnomədə elon\nkardə bıə həmmə həxon iyən ozodətiyon malik bənine.\nÇımiku ziodə, çı həminə şəxsi mənsubbıə məmləkəti ya ərazi, çı ərazi mıstəğıləti,"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "1d15c508e9a1dec5a03e8accd163b7b0",
            "Index": 1,
            "Label": "2",
            "Size": [
                595.0,
                842.0
            ],
            "Text": "ğəyyuməti jiyobe, ıştənidarənıbə be ya suverenəti har curə şiklədə məhdud beku\nbəşıkrə nıbə, siyasiyə, huğuğiyə iyən beynəlxalğə statusiku bə nav omə co-səçınətiyon\nbarde əbıni.\nMaddə 3\nHar şəxsi bo jiye, bo ozodəti iyən şəxsi dastnıjənəti həxış hese.\nMaddə 4\nHiç kəs bənə kolə (nokə) ya şıkrə vəziyyətədə oğəte əbıni; ğuldorəti iyən ğulə\nhıriyemon həmməy formondə ğədəğən kardə bedə.\nMaddə 5\nHiç kəs bə əzobi, ya ğəddorə, çəy ləyoğəti bə ji vardə ğeyri-insonə mınəsıbəton, bə\ncəzoon məruz nibənine.\nMaddə 6\nHar qılə şəxs konco bedə bıbu ıştə həxe subyektəti zıneyəti həxış heste .\nMaddə 7\nHəmmə insonon ğanuni vədə bərobərin iyən qanuni tərəfiku bərobər şiklədə ıştəni\nmıdafiə həxjon hestışone. Həmmə insonon ın Bəyonnomə dəcvoniyə har curə co-\nvıjniyətionku, bə jələvonə co-vıjniyətion har curə cəhdiku bərobər şiklədə mıdafiə\nhəxjon hestışone.\nMaddə 8\nHar qılə şəxsi Konstitusiyə ya ğanuni bəy doə həxon dəcvoniyə vaxtədə səlohiyətinə\nmilliyə məhkəmon tərəfiku ıştə həxon mıdafıə karde həxış heste.\nMaddə 9\nHiç kəs ıştənbəsə bə həbs, bo qəte ya bə kuçovnə məruz mande əzıni.\nMaddə 10\nHar qılə şəxsi çəy həx iyən vəzlfon təyin kardeyo iyən bəyo handə bıə cinoyətə\nittihomon əsosin be mıəyyən kardeyo, bəçəy koy mıstəğılə, bitərəfə məhkəmədə tam\nbərobərəti əsasədə, de oşkoəti iyən çı ədoləti həmməy tələbon çəş karde şəraitədə\ndiyə kay həxış heste.\nMaddə 11\nCinayət kardeədə ittihombıə har qılə şəxs tovə çəy qıno bəçəy mıdafıəyo həmmə\nimkonon təminbıə ojə məhkəmə istintağədə de ğanuniyə ro sıbut be, beqıno hisobbe\nhəxış heste.\nHiç qılə şəxs de milliyə ğanundoəti iyən de beynəlxalğə həxon əsosi bino be vaxt\ncinoyət hisob nıbə hərəkət iyən behərəkəton qorə cinoyətədə ittihom be əzıni.\nHəmçinin bəy cinoyəti kardə vaxtədə tətbiğ bey zınə cəzoku qonə cəzo tətbiğ bey\nəzıni.\nMaddə 12"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "2f06db279836908a43c1ee9cb4b1187f",
            "Index": 2,
            "Label": "3",
            "Size": [
                595.0,
                842.0
            ],
            "Text": "Hiç qılə şəxs bə şəxsiyə, xeyzonə mıdaxilə, kə-bə ənəqıniyəti, bəyəndı məktub nıvışte\nnunəkıliyəti, bəştə şərəfi iyən nufuzi ıştənbəsə ğəsdi məruz be əzıni. Har kəsi bə joğo\nmıdaxilə iyən ğəsdi çı ğanuni tərəfiku mıdafiə bey həxış heste.\nMaddə 13\nHar qılə şəxsi har qılə məmləkəti hududədə sərbəst hərəkət karde iyən jimonə vırə\nsəçıniye həxış heste.\nHar kəsi ıştən olkən daxil be şərti har qılə məmləkət tərk karde iyən bəştə olkə\noqarde həxış heste.\nMaddə 14\nHar qılə şəxsi təqibiku co məmləkətədə boştəno pənohqo nəve, həmçinin çı\npənohqoədə istifadə karde həxış heste.\nÇı həxədə həğığətən bə ğeyri-siyasiyə cinayəton ro doədə, ya bə İMT-i məğsədon iyən\nprinsipon zidd hərəkətonku bə nav omə təğibon vaxti istifadə karde əbıni.\nMaddə 15\nHar qələ şəxsi vətəndoşəti həxış heste.\nHiç kəs ıştənbəsə vətəndoşətiku, iyən vətəndoşəti dəqışkarde həxeku məhrum karde\nəbıni.\nMaddə 16\nBə perəsemonə sini rəsə merdon iyən jenon irqiyə, milliyə, diniyə əloməton qorə hiç\nqılə məhdudiyyət nıbəy bə nikah daxılbe iyən kəxıvandbe həx hısteşone. Əvon bə\nnikah daxıl beədə, nikahi mıddətədə ya çəy dəcvonə vaxtədə çı eyni həxonku istifodə\nkardedən.\nNikah bə nikahi daxıl bıə har dıqlə tərəf ozodə iyən tam rozi beədə dəbastə bedə.\nXeyzon çı cəmiyyəti təbiiə iyən sərqrupə vahide, çəy çı cəmiyyəti iyən devləti tərəfiku\nmıdafıəbey həxış heste.\nMaddə 17\nHar qılə şəxsi həm colinə, həmən de co kəson bə ico mılkiyət xıvandbey həxış heste.\nHiç kəsi ıştənbəsə çı mılkiyəto məhrum karde əbıni.\nMaddə 18\nHar qılə şəxsi fikir, vicdon iyən din ozodəti həxış heste. Bı həxe ıştə dini iyən etiğati\ndəqış karde ozodəti, bəştə dini iyən bovə kardəyon təhsil, dıvo kay, dini iyən ritualə\nayinon icro kay vaxti colinə, ya de cokəson bə ico, oşko ya fərdi şikilədə etiğad kay\ndaxile.\nMaddə 19\nHar qılə şəxsi əğıdə iyən əy sərbəst ifadə karde ozodətiş heste; bı həxe be maneə bə\nəğıdə malikbe iyən informasiyon ya ideyaon devləti sərhədiku bə şıkrə nıbə de\ndılipiyə vasitəon nəve, ya bə dast varde, pevılo kay ozodəti daxile."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "0b2fcca306c4a63f2bf59b8b433a8377",
            "Index": 3,
            "Label": "4",
            "Size": [
                595.0,
                842.0
            ],
            "Text": "Maddə 20\nHar qılə şəxsi bə dinc yığıncağon iyən assosasiyon ozodəti həxış heste.\nHiç kəsi bə konsə qılə assosiasiya uzvəti məcbur karde əbıni.\nMaddə 21\nHar qılə şəxsi devləti idarə kardeədə ya bilavasitə, ya ozodə şikilədə vıjniyəbıə\nnumayəndon vasitə iştirak kay həxış heste.\nHar qılə şəxsi ıştə olkədə devləti idaronədə xıdmət kardeyo bə bərobər imkoni həxış\nheste.\nXəlğı iradə çı iqtidarə hakimiyəti əsas bənine; In iradə ıştəni de nunəkılə\nsədodoymonə roy, umumiyə iyən bərobərə vıjoniyə həxe, ya sədodoymonə ozodəti\ntəmin bıkə de co eynimənəynə forməyon dəvoniyə bıə mıtəmadi iyən soxtə\nnıkardemonə vıjınon nişo doənine.\nMaddə 22\nHar qılə şəxsi çı cəmiyəti uzv təki sosialə mıdafiəş bənine iyən de milliyə ya\nbeynəlxəlğə həmkoəti roon, har devləti soxtemoni iyən pesurson dairədə çəy ləyoğəti\nmidafiə iyən şəxsiyəti ozodə ovciyo iqtisadiyə, sosialə iyən mədəniyə sahonədə\nhəxonış heste.\nMaddə 23\nHar qılə şəxsi de zəhməti dastko bey, sərbəstə koy vırə səçın karde, ədolətinə iyən\nçokə ko şəraiti bey, iyən bekoətiku mıdafiə bey həxış heste.\nHar qılə şəxsi hiç qılə co-vıjniyəti nıbıə bo i curə koy i curə zəhməthəx səy həxış\nheste.\nHar kobıkə şəxsi bəştə koy qorə lozim beədə de co sosialə mıdafiə vasiton təmom bıə,\nçəy ıştəni iyən xeyzoni loyiğinə quzoroni təminbıkə ədalətinə iyən qənoətbəxşə maaş\nsəy həxış heste.\nHar qılə şəxsi həmkaron ittifoğ soxte iyən ıştə sosialə marağon mıdafiə kardeyo bə\nhəmkaron ittifaği uzvbey həxış heste.\nMaddə 24\nHar qılə şəxsi istirohət, iyən asudə vaxt, həmçinin koyə ruji bəağılnıştə hudud, iyən\nmaaş doə bıə mıtəmadiyə məzuniyəti həxış heste.\nMaddə 25\nHar qılə şəxsi ıştəni iyən xeyzoni səhhəti iyən rifahi təmin kardeyo lozimbıə\nhardemon, takanemon, tibbiyə xıdmət, iyən lozimi sosialə təminatən daxilbıə jimonə\nsəviyyə iyən bekorəti, noxəşəti, əliləti, vevə mandeəti, pibeyəti, iyən çı şəxsi ıştəniku\nbə şıkrənıbə səbəbonku jimonə vasitəon qin kardeədə bə təminati həxış heste.\nMoəti iyən hırdənəti bə məxsusiyə ğeydi iyən koməq səy həxış heste. Nikohi\nsəkıştədə, ya nikohiku bəkəno movardəbıə hırdənon i curə sosialə mıdafiəku istifadə\nkardəninin."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "41d7f2a8118a714250d17f9009300a0d",
            "Index": 4,
            "Label": "5",
            "Size": [
                595.0,
                842.0
            ],
            "Text": "Maddə 26\nHar qılə şəxsi təhsil səy həxış heste. Kami ibtidai iyən umumiyə təhsil bepul bənine.\nİbtidaiyə təhsil icbari bənine. Har kəsi bo texnikiyə iyən pişə təhsili səyo imkanış\nbənine. Ali təhsilən de har kəsi ğabiliyyəti bə həmməy i curə dərəcədə mıyəssər\nbənine.\nTəhsil - bo insoni şəxsiyəti tam inkişafiyo iyən bə insoni həxon iyən bə əsasinə\nozodətion hurməti zyod kardeyo səbəro kardə bənine. Təhsil xəlğon irqi iyən diniyə\nqrupon arədə, iyəndı dərəsemon, duruminəti iyən dustəti mehkəm kardeyo iyən İbıə\nMilləton sulhi oğəte sahədə fəaliyət nişo doyo koməq kardənine.\nValideynon boştə hırdəsininə əğılon təhsili novi səçın kardeədə sərbəstin.\nMaddə 27\nHar qılə şəxsi cəmiyəti mədəniyə jimonədə iştirok karde, hınəsənətiku həzz səy,\nelmiyə tərəğğiyədə iştirak karde iyən çəy foydəku istifadə karde həxış heste.\nHar qılə şəxsi mıəllif bə elmiyə, ədəbiyə iyən hınəsənətə əsəron səkıştədə bə məydon\nbeşə maddiyə iyən mənəviyə mənafeyon noğo doy həxış heste.\nMaddə 28\nHar qılə şəxsi bın Bəyonnomədə əks bıə həx iyən ozodətion tam təminbıə sosialə iyən\nbeynəlxəlğə reçini həxış heste.\nMaddə 29\nHar qılə şəxsi əncəx çəy ozod iyən tam inkişafiş mımkunbıə cəmiyəti vədə vəzifonış\nheste.\nIştə həx iyən ozodətion bə əməl vardeədə har qılə şəxs ancəx bə jələvonə\nməhdudiyəton məruz mande bəzıne ki, əvon çı ğanuni tərəfiku çı co kəson həx iyən\nozodətion zıne iyən bəvon hurmət be təminatıku, iyən demokratikə cəmiyəti əxlaqiyə,\nictimaiyə, asayişə iyən umumiyə rifahə tələbon bə vırə rosne məğsədi təmin kardəyku\nbə nav bo.\nIn həx iyən ozodətion bə əməl varde bə İMT məğsəd iyən prinsipon zidd nibənine.\nMaddə 30\nIn Bəyonnomədə hiççi bə konsə qılə devləti, bə şəxson qrupi, iyən bə co-co şəxson\nBəyonnomədə elanbıə həx iyən ozodətion məhv kardeyo səbərobıə de har qılə\nfəaliyyəti dastko be, ya konsə qılə joğo hərəkəti bə əməl varde həx doy təkinə təfsir\nkarde əbıni."
        }
    }
}
