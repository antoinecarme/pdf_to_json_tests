{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467874,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "GIZA ESKUBIDEEN ALDARRIKAPEN UNIBERTSALA\nHITZAURREA\nKontuan izanik munduko askatasuna, justizia eta bakea giza familiako kide guztien berezko\nduintasunean eta eskubide berdin eta ukaezinetan oinarritzen direla;\nKontuan izanik giza eskubideak ez ezagutzearen eta gutxiestearen ondorioz, giza kontzientziari\nirain egiten dioten basakeriak gertatu izan direla; eta gizon-emakumeek, beldur eta gabezia\norotik aske, hitz egiteko askatasuna eta sinesmen-askatasuna izango dituzten munduaren etorrera\naldarrikatu dela gizakiaren helburu nagusi;\nKontuan izanik ezinbestekoa dela giza eskubideak zuzenbidezko erregimen batek babestea,\ngizakia-tirania eta zapalkuntzaren aurkako azken irtenbidea den matxinadara jo beharrean\naurkitu ez dadin;\nKontuan izanik ezinbestekoa dela, baita ere, herrialdeen artean harreman lagunkoiak bultzatzea;\nKontuan izanik Nazio Batuetako kide diren herriek gizakiaren oinarrizko eskubideetan,\ngizakiaren duintasun eta balioan eta gizonen eta emakumeen eskubideen arteko berdintasunean\nduten fedea tinko azaldu dutela Agirian; eta, askatasunaren ikuspegi zabalago baten barruan,\ngizarte aurrerakuntza sustatzeko eta bizitza-maila jasotzeko erabakita daudela adierazi dutela;\nKontuan izanik Estatu Kideek, Nazio Batuen Erakundearekin elkarlanean, gizakiaren oinarrizko\neskubide eta askatasunen begirune orokorra eta eraginkorra ziurtatzeko hitza eman dutela;\nKontuan izanik emandako hitz hori osotasunean betetzeko garrantzi handikoa dela eskubide eta\naskatasun horiek berdin ulertzea;\nBATZAR NAGUSIAK\nGIZA ESKUBIDEEN ALDARRIKAPEN\nUNIBERTSAL HAU EGITEN DU\nHerri eta nazio guztiek izan beharreko jomuga legez, bai norbanakoek eta bai erakundeek.\nAldarrikapen honetan etengabe oinarrituta, alde batetik, eskubide eta askatasun hauen begirunea\nbultza dezaten irakaskuntzaren eta hezkuntzaren bidez eta, bestetik, nazio mailan eta nazioarte\nmailan arian-arian neurriak hartuz, era eraginkorrean eta orokorrean ezar daitezen ziurtatzeko,\nbai elkarkide diren estatuetako herrien artean eta baita horien eskumenpean dauden lurraldeetan\nere.\n1. atala\nGizon-emakume guztiak aske jaiotzen dira, duintasun eta eskubide berberak dituztela; eta\nezaguera eta kontzientzia dutenez gero, elkarren artean senide legez jokatu beharra dute.\n2. atala\nGizaki orori dagozkio Aldarrikapen honetan adierazitako eskubide eta askatasunak, eta ez da\ninor bereziko arraza, larru-kolorea, sexua, hizkuntza, erlijioa, politikako edo bestelako\niritzia, sorterria edo gizarteko jatorria, ekonomi maila, jaiotza edo beste inolako\ngorabeheragatik.\nEz zaio begiratuko gainera, pertsona zein herrialde edo lurraldetakoa den; ezta hango\npolitikari, legeei edo nazioarteko egoerari, nahiz eta herri hori burujabea izan, besteren\nzainpeko lurraldea, autonomiarik gabea edo nola-halako burujabetasun-mugak dituena.\n3. atala\nNorbanako guztiek dute bizitzeko, aske izateko eta segurtasunerako eskubidea.\n4. atala\nInor ez da izango besteren esklabu edo uztarpeko; debekatuta dago esklabutza eta esklabuen\nsalerosketa oro.\n5. atala\nEzin daiteke inor torturatu, ezta inori zigor edo tratu txar, anker eta lotsarazlerik eman ere.\n6. atala\nEdozein gizon-emakumek du, nonahi, lege-nortasundun dela aitor diezaioten eskubidea.",
            "Image": "450b4f15c177dec914ef84941456e96b"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "7. atala\nGizon-emakume guztiak berdinak dira legearen aurrean eta denek dute, bereizkeriarik gabe,\nlegezko babesa izateko eskubidea. Denek dute Aldarrikapen hau hausten duen edozein\nbereizkeriaren aurka eta bereizkeria horren eragileen aurka babes berbera izateko eskubidea.\n8. atala\nPertsona orok du Konstituzioak edo legeek gizon-emakumeei aitortzen dizkieten oinarrizko\neskubideak hausten dituzten ekintzetatik babesteko, norbere herrialdeko auzitegi\naginpidedunetan errekurtso eraginkorra jartzeko eskubidea.\n9. atala\nInor ezingo da arrazoirik gabe atxilotu, preso hartu edo erbesteratu.\n10. atala\nPertsona orok eskubidea du, berdintasun osoan, auzitegi burujabe eta alderdikeriarik gabean\njendaurrean hitz egin eta zuzentasunez entzun diezaioten, nahiz bere eskubide eta betebeharrak\nerabakitzeko, nahiz bere aurkako salaketa penalak aztertzeko.\n11. atala\nDelituagatik salatutakoak eskubidea du errugabetzat jo dezaten, errudun dela legez eta\njendaurreko epaiketan frogatzen ez den bitartean. Epaiketan bere burua zaintzeko berme guztiak\nziurtatuko zaizkio.\nEgintzak edo behar-uzteak izandakoan, herrialdeko edo nazioarteko legeriaren arabera delitu ez\nbaziren, ezingo da inor kondenatu. Delitua egitean ezargarri den zigorra baino larriagorik ere\nezingo zaio jarri.\n12. atala\nEz dago arrazoirik gabe beste inoren bizitza pribatuan, familian, etxean edo postan\neskusartzerik, ezta inoren ohore edo izen onari eraso egiterik ere. Nornahik du eskusartze edo\neraso horien aurka legezko babesa izateko eskubidea.\n13. atala\nPertsona orok du joan eta etorri aske ibiltzeko eskubidea eta Estatu baten lurraldean bizilekua\naukeratzekoa.\nPertsona orok du edozein herrialdetatik alde egiteko eskubidea, baita norberetik ere, eta\nnorbere herrialdera itzultzekoa.\n14. atala\nJazarpenik jasanez gero, pertsona orok du edozein herrialdetan babesa bilatu eta izateko\neskubidea.\nEskubide horretara ezin izango da jo delitu arruntek sortutako auzibideko egintza baten aurka,\nezta Nazio Batuen helburu eta erizpideen aurkako egintzak direla-eta ere.\n15. atala\nPertsona orok du herritartasuna izateko eskubidea.\nInori ezingo zaio arrazoirik gabe herritartasuna kendu, ezta herritartasuna aldatzeko eskubidea\nukatu ere.\n16. atala\nGizonek eta emakumeek, ezkontadinetik aurrera, ezkontzeko eta familia aratzeko eskubidea dute,\narraza, herritartasun edo erlijioagatiko inolako mugarik gabe; eta, ezkontzari dagokionez,\neskubide berberak dituzte bai ezkonduta jarraituz gero eta bai ezkontza-lotura ezabatuz gero\nere.\nEzkongaien baimen aske eta osoz ez bada, ez dago ezkontzerik.\nFamilia da gizartearen oinarri jatorra eta berezkoa, eta Estatuaren eta gizartearen babesa\nizateko eskubidea du.\n17. atala\nPertsona orok du jabe izateko eskubidea, bakarka nahiz taldean.",
            "Image": "01eac490cf5e698b7b419d74e88a6399"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Arrazoirik gabe, ez zaio inori bere jabegoa kenduko.\n18. atala\nPertsona orok pentsamendu-kontzientzi eta erlijio-askatasunerako eskubidea du; eskubide horren\nbarne da erlijio edo sinesmena aldatzeko askatasuna eta baita norbere erlijioa edo sinesmena\nbakarka nahiz taldean, jendaurrean edo pribatuan irakaskuntzaz, ihardueraz, kultuz eta aginduak\ngordez azaltzeko askatasuna ere.\n19. atala\nGizabanako guztiek dute eritzi-eta adierazpen-askatasuna. Eskubide horrek barne hartzen du\nerlijioa eta sinismena aldatzeko askatasuna eta bakoitzaren eritziengatik inork ez gogaitzeko\neskubidea, ikerketak egitekoa eta informazioa eta eritziak mugarik gabe eta nolanahiko\nadierazpidez jaso eta zabaltzekoa.\n20. atala\nNornahik du bakean biltzeko eta elkartzeko eskubidea.\nInor ezingo da behartu elkarte bateko kide izatera.\n21. atala\nPertsona orok du bere herrialdeko gobernuan parte hartzeko eskubidea, zuzenean nahiz libre\naukeratutako ordezkarien bitartez.\nPertsona orok du berdintasunez norbere herrialdeko funtzio publikoan sartzeko eskubidea.\nHerriaren borondatea da botere publikoaren agintearen oinarria; borondate hori aldian-aldian\negingo diren benetako hauteskundeetan adieraziko da. Hauteskundeok bozketa orokor eta berdinez\neta isilpeko boto bidez egingo dira, edo boto askatasuna bermatzen duen beste bide batez.\n22. atala\nPertsona orok du, gizarteko kide denez gero, gizarte-segurantza izateko eskubidea eta,\nherrialdearen ahaleginaz eta nazioarteko laguntzaz, Estatu bakoitzaren antolaketa eta\nbaliabideak kontuan izanik, norbanakoaren duintasunerako eta nortasuna garatzeko ezinbestekoak\ndiren ekonomi, gizarte eta kultura mailako eskubideak asetuta izatekoa.\n23. atala\nPertsona orok du lan egiteko eskubidea, lana aukeratzekoa, lanbaldintza bidezkoak eta egokiak\nizatekoa, eta langabeziaren aurkako laguntza jasotzekoa.\nPertsona orok du, bereizkeriarik gabe, lan beragatik lansari berbera jasotzeko eskubidea.\nLanean ari denak bidezko lan-saria eta aski zaiona jasotzeko eskubidea du, bai bera eta bai\nbere familia, giza duintasunari dagokion bezala bizitzeko bestekoa. Horretarako aski ez bada\nlansaria, gizarteko laguntzaren bidez osatuko da.\nPertsona orok du, norbere interesen alde egiteko, sindikatuak eratu eta sindikatuko kide\nizateko eskubidea.\n24. atala\nPertsona orori dagozkio atsedenerako eskubidea, aisiarakoa, lanaldiaren iraupen mugatua\nizatekoa eta aldian-aldian ordaindutako oporrak izatekoa.\n25. atala\nPertsona orok du bizimodu egokia izateko eskubidea, bai berari eta bai bere familiari osasuna\neta ongi izatea bermatuko diena, eta batez ere janaria, jantziak, bizitokia, medikusorospena\neta gizarte-zerbitzuak; eta baita lanik eza, gaixotasuna, elbarritasuna, alarguntasuna,\nzahartzaroa edo bizibidea nahi gabe galtzeko beste kasuren bat gertatzen denerako asegurua\nizateko eskubidea ere.\nAmek eta haurrek laguntza bereziak jasotzeko eskubidea dute. Haur guztiek, senar-emazteengandik\nnahiz ezkontzatik kanpo jaiotakoek, gizartearen babes berbera izateko eskubidea dute.\n26. atala\nPertsona orok du hezkuntza-eskubidea. Hezkuntza dohainekoa izango da oinarrizko ikasketei\ndagokienez behintzat. Oinarrizko ikasketak egitea derrigorrezkoa izango da; heziketa teknikoa",
            "Image": "a5df42d0080b83393cb924fbb15cae10"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "eta lanbiderakoa, orokorra; eta denek izango dute goimailako ikasketak egiteko aukera bera,\nnorberaren merezimenduen arabera.\nHezkuntzaren helburua giza nortasuna guztiz garatzea izango da eta giza eskubideen eta\noinarrizko askatasunen errespetua indartzea; herrialde, arraza eta erlijio guztien arteko\nelkar-ulertze, jasankortasun eta adiskidetasunaren alde egingo du; eta Nazio Batuen iharduna\nbultzatuko du, bakeak iraun dezan.\nGurasoek lehentasunezko eskubidea izango dute seme-alabei emango zaien hezkuntza mota\naukeratzeko.\n27. atala\nPertsona orok du eskubidea elkarteko kultur ekitaldietan aske parte hartzeko, artelanez\ngozatzeko, eta zientzi aurrerakuntzan eta horri darizkion irabazietan parte hartzeko.\nZientzia, literatura edo arte mailan egindako lanen egille diren pertsona guztiek dute\nhorregatik eskubidea dagozkien interesak eta materialak babes dakizkien eskubidea.\n28. atala\nPertsona guztiei dagokien eskubidea da, Aldarrikapen honetan azaldutako eskubide eta\naskatasunak era eraginkorrean garatuko dituen gizarte mailako eta nazioarteko ordena ezar\ndadin.\n29. atala\nPertsona orok komunitatearekiko betebeharrak ere baditu, komunitatea baita bere nortasuna\nguztiz eta era askean garatzeko toki bakarra.\nPertsona orok, gainontzeko herritarren eskubide eta askatasunen begirunea ziurtatzeko eta\ngizarte demokratiko bateko moral, ordena publiko eta ongizate orokorreko bidezko eskakizunak\nbetetzeko legez ezar daitezen mugak baino ez ditu izango dagozkion eskubide eta askatasunez\nbaliatzeko orduan.\nEskubide eta askatasun hauetaz ezingo da inor baliatu Nazio Batuen helburu eta erizpideen\naurka.\n30. atala\nAldarrikapen honetan jasotako ezertan ezingo da ulertu Estatuari edo talde edo norbanakoren\nbati Aldarrikapen honetan bertan adierazitako edozein eskubide eta askatasun deuseztatzeko\nekintzak edo ihardunak burutzeko eskubidea ematen zaionik.",
            "Image": "cd682c37b516c6a3150a09ae7ee26bf4"
        }
    }
}
