{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467984,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "GIZA ESKUBIDEEN ALDARRIKAPEN UNIBERTSALA\nHITZAURREA\nKontuan izanik munduko askatasuna, justizia eta bakea giza familiako kide guztien\nberezko duintasunean eta eskubide berdin eta ukaezinetan oinarritzen direla;\nKontuan izanik giza eskubideak ez ezagutzearen eta gutxiestearen ondorioz, giza\nkontzientziari irain egiten dioten basakeriak gertatu izan direla; eta gizon-emakumeek,\nbeldur eta gabezia orotik aske, hitz egiteko askatasuna eta sinesmen-askatasuna izango\ndituzten munduaren etorrera aldarrikatu dela gizakiaren helburu nagusi;\nKontuan izanik ezinbestekoa dela giza eskubideak zuzenbidezko erregimen batek babestea,\ngizakia-tirania eta zapalkuntzaren aurkako azken irtenbidea den matxinadara jo\nbeharrean aurkitu ez dadin;\nKontuan izanik ezinbestekoa dela, baita ere, herrialdeen artean harreman lagunkoiak\nbultzatzea;\nKontuan izanik Nazio Batuetako kide diren herriek gizakiaren oinarrizko eskubideetan,\ngizakiaren duintasun eta balioan eta gizonen eta emakumeen eskubideen arteko\nberdintasunean duten fedea tinko azaldu dutela Agirian; eta, askatasunaren ikuspegi\nzabalago baten barruan, gizarte aurrerakuntza sustatzeko eta bizitza-maila jasotzeko\nerabakita daudela adierazi dutela;\nKontuan izanik Estatu Kideek, Nazio Batuen Erakundearekin elkarlanean, gizakiaren\noinarrizko eskubide eta askatasunen begirune orokorra eta eraginkorra ziurtatzeko hitza\neman dutela;\nKontuan izanik emandako hitz hori osotasunean betetzeko garrantzi handikoa dela\neskubide eta askatasun horiek berdin ulertzea;\nBATZAR NAGUSIAK\nGIZA ESKUBIDEEN ALDARRIKAPEN\nUNIBERTSAL HAU EGITEN DU\nHerri eta nazio guztiek izan beharreko jomuga legez, bai norbanakoek eta bai\nerakundeek. Aldarrikapen honetan etengabe oinarrituta, alde batetik, eskubide eta\naskatasun hauen begirunea bultza dezaten irakaskuntzaren eta hezkuntzaren bidez eta,\nbestetik, nazio mailan eta nazioarte mailan arian-arian neurriak hartuz, era\neraginkorrean eta orokorrean ezar daitezen ziurtatzeko, bai elkarkide diren estatuetako\nherrien artean eta baita horien eskumenpean dauden lurraldeetan ere.\n1. atala\nGizon-emakume guztiak aske jaiotzen dira, duintasun eta eskubide berberak dituztela;\neta ezaguera eta kontzientzia dutenez gero, elkarren artean senide legez jokatu beharra\ndute.\n2. atala\nGizaki orori dagozkio Aldarrikapen honetan adierazitako eskubide eta askatasunak, eta\nez da inor bereziko arraza, larru-kolorea, sexua, hizkuntza, erlijioa, politikako edo\nbestelako iritzia, sorterria edo gizarteko jatorria, ekonomi maila, jaiotza edo beste",
            "Image": "e81a876f106f13c34491a69ce00ad4a6"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "inolako gorabeheragatik.\nEz zaio begiratuko gainera, pertsona zein herrialde edo lurraldetakoa den; ezta hango\npolitikari, legeei edo nazioarteko egoerari, nahiz eta herri hori burujabea izan,\nbesteren zainpeko lurraldea, autonomiarik gabea edo nola-halako burujabetasun-mugak\ndituena.\n3. atala\nNorbanako guztiek dute bizitzeko, aske izateko eta segurtasunerako eskubidea.\n4. atala\nInor ez da izango besteren esklabu edo uztarpeko; debekatuta dago esklabutza eta\nesklabuen salerosketa oro.\n5. atala\nEzin daiteke inor torturatu, ezta inori zigor edo tratu txar, anker eta lotsarazlerik\neman ere.\n6. atala\nEdozein gizon-emakumek du, nonahi, lege-nortasundun dela aitor diezaioten eskubidea.\n7. atala\nGizon-emakume guztiak berdinak dira legearen aurrean eta denek dute, bereizkeriarik\ngabe, legezko babesa izateko eskubidea. Denek dute Aldarrikapen hau hausten duen\nedozein bereizkeriaren aurka eta bereizkeria horren eragileen aurka babes berbera\nizateko eskubidea.\n8. atala\nPertsona orok du Konstituzioak edo legeek gizon-emakumeei aitortzen dizkieten\noinarrizko eskubideak hausten dituzten ekintzetatik babesteko, norbere herrialdeko\nauzitegi aginpidedunetan errekurtso eraginkorra jartzeko eskubidea.\n9. atala\nInor ezingo da arrazoirik gabe atxilotu, preso hartu edo erbesteratu.\n10. atala\nPertsona orok eskubidea du, berdintasun osoan, auzitegi burujabe eta alderdikeriarik\ngabean jendaurrean hitz egin eta zuzentasunez entzun diezaioten, nahiz bere eskubide\neta betebeharrak erabakitzeko, nahiz bere aurkako salaketa penalak aztertzeko.\n11. atala\nDelituagatik salatutakoak eskubidea du errugabetzat jo dezaten, errudun dela legez eta\njendaurreko epaiketan frogatzen ez den bitartean. Epaiketan bere burua zaintzeko berme\nguztiak ziurtatuko zaizkio.\nEgintzak edo behar-uzteak izandakoan, herrialdeko edo nazioarteko legeriaren arabera\ndelitu ez baziren, ezingo da inor kondenatu. Delitua egitean ezargarri den zigorra\nbaino larriagorik ere ezingo zaio jarri.",
            "Image": "60c4e7f68b774cbb2a8fd50f82b680b6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "12. atala\nEz dago arrazoirik gabe beste inoren bizitza pribatuan, familian, etxean edo postan\neskusartzerik, ezta inoren ohore edo izen onari eraso egiterik ere. Nornahik du\neskusartze edo eraso horien aurka legezko babesa izateko eskubidea.\n13. atala\nPertsona orok du joan eta etorri aske ibiltzeko eskubidea eta Estatu baten lurraldean\nbizilekua aukeratzekoa.\nPertsona orok du edozein herrialdetatik alde egiteko eskubidea, baita norberetik ere,\neta norbere herrialdera itzultzekoa.\n14. atala\nJazarpenik jasanez gero, pertsona orok du edozein herrialdetan babesa bilatu eta\nizateko eskubidea.\nEskubide horretara ezin izango da jo delitu arruntek sortutako auzibideko egintza baten\naurka, ezta Nazio Batuen helburu eta erizpideen aurkako egintzak direla-eta ere.\n15. atala\nPertsona orok du herritartasuna izateko eskubidea.\nInori ezingo zaio arrazoirik gabe herritartasuna kendu, ezta herritartasuna aldatzeko\neskubidea ukatu ere.\n16. atala\nGizonek eta emakumeek, ezkontadinetik aurrera, ezkontzeko eta familia aratzeko\neskubidea dute, arraza, herritartasun edo erlijioagatiko inolako mugarik gabe; eta,\nezkontzari dagokionez, eskubide berberak dituzte bai ezkonduta jarraituz gero eta bai\nezkontza-lotura ezabatuz gero ere.\nEzkongaien baimen aske eta osoz ez bada, ez dago ezkontzerik.\nFamilia da gizartearen oinarri jatorra eta berezkoa, eta Estatuaren eta gizartearen\nbabesa izateko eskubidea du.\n17. atala\nPertsona orok du jabe izateko eskubidea, bakarka nahiz taldean.\nArrazoirik gabe, ez zaio inori bere jabegoa kenduko.\n18. atala\nPertsona orok pentsamendu-kontzientzi eta erlijio-askatasunerako eskubidea du; eskubide\nhorren barne da erlijio edo sinesmena aldatzeko askatasuna eta baita norbere erlijioa\nedo sinesmena bakarka nahiz taldean, jendaurrean edo pribatuan irakaskuntzaz,\nihardueraz, kultuz eta aginduak gordez azaltzeko askatasuna ere.\n19. atala\nGizabanako guztiek dute eritzi-eta adierazpen-askatasuna. Eskubide horrek barne hartzen",
            "Image": "46c57b3794dca52a39a5620b65b42db6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "du erlijioa eta sinismena aldatzeko askatasuna eta bakoitzaren eritziengatik inork ez\ngogaitzeko eskubidea, ikerketak egitekoa eta informazioa eta eritziak mugarik gabe eta\nnolanahiko adierazpidez jaso eta zabaltzekoa.\n20. atala\nNornahik du bakean biltzeko eta elkartzeko eskubidea.\nInor ezingo da behartu elkarte bateko kide izatera.\n21. atala\nPertsona orok du bere herrialdeko gobernuan parte hartzeko eskubidea, zuzenean nahiz\nlibre aukeratutako ordezkarien bitartez.\nPertsona orok du berdintasunez norbere herrialdeko funtzio publikoan sartzeko\neskubidea.\nHerriaren borondatea da botere publikoaren agintearen oinarria; borondate hori aldian-\naldian egingo diren benetako hauteskundeetan adieraziko da. Hauteskundeok bozketa\norokor eta berdinez eta isilpeko boto bidez egingo dira, edo boto askatasuna bermatzen\nduen beste bide batez.\n22. atala\nPertsona orok du, gizarteko kide denez gero, gizarte-segurantza izateko eskubidea eta,\nherrialdearen ahaleginaz eta nazioarteko laguntzaz, Estatu bakoitzaren antolaketa eta\nbaliabideak kontuan izanik, norbanakoaren duintasunerako eta nortasuna garatzeko\nezinbestekoak diren ekonomi, gizarte eta kultura mailako eskubideak asetuta izatekoa.\n23. atala\nPertsona orok du lan egiteko eskubidea, lana aukeratzekoa, lanbaldintza bidezkoak eta\negokiak izatekoa, eta langabeziaren aurkako laguntza jasotzekoa.\nPertsona orok du, bereizkeriarik gabe, lan beragatik lansari berbera jasotzeko\neskubidea.\nLanean ari denak bidezko lan-saria eta aski zaiona jasotzeko eskubidea du, bai bera eta\nbai bere familia, giza duintasunari dagokion bezala bizitzeko bestekoa. Horretarako\naski ez bada lansaria, gizarteko laguntzaren bidez osatuko da.\nPertsona orok du, norbere interesen alde egiteko, sindikatuak eratu eta sindikatuko\nkide izateko eskubidea.\n24. atala\nPertsona orori dagozkio atsedenerako eskubidea, aisiarakoa, lanaldiaren iraupen mugatua\nizatekoa eta aldian-aldian ordaindutako oporrak izatekoa.\n25. atala\nPertsona orok du bizimodu egokia izateko eskubidea, bai berari eta bai bere familiari\nosasuna eta ongi izatea bermatuko diena, eta batez ere janaria, jantziak, bizitokia,\nmedikusorospena eta gizarte-zerbitzuak; eta baita lanik eza, gaixotasuna,\nelbarritasuna, alarguntasuna, zahartzaroa edo bizibidea nahi gabe galtzeko beste\nkasuren bat gertatzen denerako asegurua izateko eskubidea ere.",
            "Image": "aefa24870256e098e4e1e5aa599024ca"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Amek eta haurrek laguntza bereziak jasotzeko eskubidea dute. Haur guztiek, senar-\nemazteengandik nahiz ezkontzatik kanpo jaiotakoek, gizartearen babes berbera izateko\neskubidea dute.\n26. atala\nPertsona orok du hezkuntza-eskubidea. Hezkuntza dohainekoa izango da oinarrizko\nikasketei dagokienez behintzat. Oinarrizko ikasketak egitea derrigorrezkoa izango da;\nheziketa teknikoa eta lanbiderakoa, orokorra; eta denek izango dute goimailako\nikasketak egiteko aukera bera, norberaren merezimenduen arabera.\nHezkuntzaren helburua giza nortasuna guztiz garatzea izango da eta giza eskubideen eta\noinarrizko askatasunen errespetua indartzea; herrialde, arraza eta erlijio guztien\narteko elkar-ulertze, jasankortasun eta adiskidetasunaren alde egingo du; eta Nazio\nBatuen iharduna bultzatuko du, bakeak iraun dezan.\nGurasoek lehentasunezko eskubidea izango dute seme-alabei emango zaien hezkuntza mota\naukeratzeko.\n27. atala\nPertsona orok du eskubidea elkarteko kultur ekitaldietan aske parte hartzeko, artelanez\ngozatzeko, eta zientzi aurrerakuntzan eta horri darizkion irabazietan parte hartzeko.\nZientzia, literatura edo arte mailan egindako lanen egille diren pertsona guztiek dute\nhorregatik eskubidea dagozkien interesak eta materialak babes dakizkien eskubidea.\n28. atala\nPertsona guztiei dagokien eskubidea da, Aldarrikapen honetan azaldutako eskubide eta\naskatasunak era eraginkorrean garatuko dituen gizarte mailako eta nazioarteko ordena\nezar dadin.\n29. atala\nPertsona orok komunitatearekiko betebeharrak ere baditu, komunitatea baita bere\nnortasuna guztiz eta era askean garatzeko toki bakarra.\nPertsona orok, gainontzeko herritarren eskubide eta askatasunen begirunea ziurtatzeko\neta gizarte demokratiko bateko moral, ordena publiko eta ongizate orokorreko bidezko\neskakizunak betetzeko legez ezar daitezen mugak baino ez ditu izango dagozkion eskubide\neta askatasunez baliatzeko orduan.\nEskubide eta askatasun hauetaz ezingo da inor baliatu Nazio Batuen helburu eta\nerizpideen aurka.\n30. atala\nAldarrikapen honetan jasotako ezertan ezingo da ulertu Estatuari edo talde edo\nnorbanakoren bati Aldarrikapen honetan bertan adierazitako edozein eskubide eta\naskatasun deuseztatzeko ekintzak edo ihardunak burutzeko eskubidea ematen zaionik.",
            "Image": "7e68ca2a3a0b98630179d15c217f204d"
        }
    }
}
