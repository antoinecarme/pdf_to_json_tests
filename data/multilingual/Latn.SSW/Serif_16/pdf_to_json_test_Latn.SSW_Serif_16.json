{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470815,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "MHLABUHLANGENE\nMhla tilishumi enyangeni yeNgongoni emnyakeni wanga‐1948 (10 December 1948),\nuMhlangano wawonkhewonkhe waMhlabuhlangene wemukela waphindze\nwamemetela simemetelo Sawonkhewonkhe Lesimayelana Nemalungelo Ebuntfu.\nLeSimemetelo sibhalwe ngalokugcwele kulamakhasi (emapheji) lalandzelako.\nKulandzela Lesimiso lesingumlandvo loMhlangano‐ke wabese ukhulumisana nemave\nlakulenhlangano yakaMhlabuhlangene yawatjela kutsi akasakate atise bantfu\nmayelana nalendzaba lebhaliwe leSimemetelo aphindze futsi lamave \"asakate atise\nlabanye bantfu labatayichubela embili lendzaba ngekuyisakata, babonise labanye\nngalendzaba, baphindze bayichasise etikolweni, nakuletinye takhiwo netimiso\nletiphatselene netemfundvo, ngaphandle kokwenta lubandlululo lolusukela\nkutembusave wakulawo mave noma wakuleto tifundza.\nSIMEMETELO SEMHLABA WONKHE MAYELANA NEMALUNGELO EBUNTFU\nSINGENISO\nNjengoba\nkwatiswa ngekubakhona ngekwemvelo kwesitfunti sebuntfu, nekulingana\nlokufananako, nangekuba nemalungelo langenakwemukwa noma langenakutsatfwa\nkulelo nalelo lilunga lelingumndeni webuntfu, konkhe loku‐ke kungumgogodla noma\nkusisekelo senkhululeko, sekwenta lokulungile nesekuba nekuthula emhlabeni\nwonkhe jikelele,\nNanjengoba\n, kunganaki nekwedzelela emalungelo ebuntfu kugcine sekudale tento letinelunya\nnebulwane kwabuye futsi kwatfukutselisa nembeza wesintfu sonkhe, kwashabalalisa\nsifiso nekulobitela kwekutsi etikhatsini letitako sintfu sitawutfokotela kuba\nnenkhululeko yekukhuluma, nekukholwa, nenkhululeko yekuhlala ngaphandle\nkokwesaba nekweswela, konkhe loku‐ke sekumenyetelwe njengetifiso letimcoka kabi\neluntfwini,\nNanjengoba‐ke\nkwekutsi lomunye umuntfu akufanele kutsi aze aphoceleleke kubalekela noma\nekucindzetelelekeni kutsi atsatse tinyatselo letitsite kuze atikhiphe ekuphatfweni\nngelunya nangekucindzetelwa, kuze emalungelo esintfu avikeleke\nngalokusemtsetfweni,\nNjengoba\nkumcoka kukhulisa budlelwane lobuhle emkhatsini wetive,\nNanjengoba\nbantfu bakaMhlabuhlangene kulencwadzi yetivumelwano (i‐Charter) baphindze futsi\nbagcizelela kukholelwa kwabo esisekelweni semalungelo ebantfu, esitfuntini\nnasebunguyeni, nasekulinganeni kwemalungelo ebantfu besifazane nebesilisa,\nnasekucopheleleni ekuphakamiseni inchubekela phambili yemphakatsi, nekwenta\nlizinga lenhlalo libencono enkhululekweni,\nNjengoba",
            "Image": "3b332c41ed13fa03b06b74db601f6ce7"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "emave langemalunga (Member States) enta sitsembiso ekufezeni, ngekubambisana\nnaMhlabuhlangene, ekuchubekiseleni phambili inhlonipho yemhlaba wonkhe\nnekunakekela emalungelo ebantfu kanye nekukhululeka lokusisekelo,\nNjengoba\nkucondzakala lokuvamile kwalamalungelo naletinkhululeko kuyintfo lemcoka kakhulu\nkuze kubonakale ngalokugcwele lokwenta lesitsembiso,\nNyalo, Ngakoke, UMHLANGANO WAWONKHEWONKHE Umemetala kutsi\nLESI SIMEMETELO SEMHLABA WONKHE LESIMAYELANA NEMALUNGELO\nEBUNTFU singatsi silizinga lelivamile lelikhomba imphumelelo yebantfu bonkhe\nkanye netive tonkhe, kuze kutsi ekugcineni wonkhe umuntfu ngamunye ngamunye,\nnemagatja anoma ngumuphi umphakatsi, ngekuhlala bacabanga ngaleSimemetelo\nngaso sonkhe sikhatsi, batawuzama ngekufundzisa nekwatisa kuze bakhulise lizinga\nlokuba nenhlonipho mayelana nalamalungelo netinkhululeko, nangekutsatsa\ntinyatselo letiya embili, esiveni nasemphakatsini wetive, kuze letintfo titfole kutsi\ntatiwe mhlabawonkhe, tatiwe ngemiphumela nangekuvumeleka kwato nangekutsi‐ke\ntiyagcinwa (noma tiyentiwa), tigcine tigcinwa ngiwo onkhe emave langemalunga\nelenhlangano (Member States) ngekwawo tibuye futsi tigcinwe futsi ngemave\nlangaphansi kwalamave lakulenhlangano.\nINTFO YEKUCALA (1)\nBonkhe bantfu batalwa bakhululekile balingana ngalokufananako ngesitfunti\nnangemalungelo. Baphiwe ingcondvo nekucondza kanye nanembeza ngakoke\nbafanele batiphatse nekutsi baphatse nalabanye ngemoya webuzalwane.\nINTFO YESIBILI (2)\nWonkhe umuntfu uvumelekile kuwo onkhe emalungelo netinkhululeko letibhalwe\nlapha kuleSimemetelo, ngaphandle kokubandlululwa noma nganguyiphi indlela,\nnjengokutsi lowo muntfu akafanele abandlululwe ngenca yebuve, yembala, yebulili,\nyelulwimi, yelukholo, yembusave noma‐ke ngabe nganguwuphi umbono lakholelwa\nkuwo, buve bakhe noma umphakatsi laphuma kuwo, imphahla lanayo, kutalwa noma\nnalokunye lokumayelana nesikhundla saloyo muntfu.\nNgetulu kwaloko, kute lubandlululo lolungentiwa lususelwa kutembusave,\nkuletiphatselene nemandla etikhundla, noma‐ke kuletiphatselene nesikhundla (noma\nlizinga) lelolive lelikuso nalicatsaniswa nalamanye emave emhlaba wonkhe jikelele,\nnoma‐ke kubukwe live noma sifundza lapho lomuntfu achamuka khona, noma lelolive\nlite mazibuse, noma lelolive linetimali, noma lelolive lite mazibuse, noma‐ke\nlinaleminye imininingwane lekhubatako lemayelana nekutibusa.\nINTFO YESITSATFU (3)\nWonkhe umuntfu unelilungelo lokuphila, lokukhululeka nekutibusela kanye\nnekuphepha kwakhe.\nINTFO YESINE (4)\nKute namunye umuntfu lotawuphatfwa njengesigcila noma asetjentiswe\nnjengesigcila, bugcila kanye nemsebenti wekutsengiselana ngetigcila wona‐ke\nawukavunyelwa noma ngabe wentiwa ngaluphi luhlobo.",
            "Image": "5b3e5891939999cf06c077668c2ebb61"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "INTFO YESIHLANU (5)\nKute namunye umuntfu longaphatfwa ngekuvisa buhlungu noma aphatfwe ngelunya,\nnoma ngendlela lengenabo buntfu noma ngekumehlisa sitfunti noma ngekumjezisa.\nINTFO YESITFUPHA (6)\nWonkhe umuntfu unelilungelo lekutsi abonakale kuyo yonkhe indzawo atsatfwe\nnjengentfo lehamba embili kunemtsetfo.\nINTFO YESIKHOMBISA (7)\nBonkhe bantfu bayalingana embikwemtsetfo kantsi banelilungelo lekuvikeleka\nngaphansi kwemtsetfo ngaphandle kokubandlululwa. Bonkhe banelilungelo\nlelifananako ekuvikelekeni nasekubandlululweni lokwephula leSimemetelo, kantsi\nfutsi‐ke bavikelekile noma ngabe ngukutiphi tindlela letingasetjentiswa tekubayenga\nkantsi tibe tibandlulula.\nINTFO YESIPHOHLONGO (8)\nWonkhe muntfu unelilungelo lokutfola likhambi lelinemiphumela lebonakalako\nlelinganikwa libandla lelinelikhono ekutsetseni emacala esive ikakhulu emacaleni\nlaphatselene netento tebudlova ekuphuleni emalungelweni lasisekelo lanawo\nlomuntfu, anawo ngekwemtsetfo‐mgogodla walelolive nemitsetfo yakhona.\nINTFO YEMFICA (9)\nKute noma ngabe munye umuntfu longaboshwa noma ngayiphi indlela, noma abanjwe\nnoma adzingiswe.\nINTFO YELISHUMI (10)\nWonkhe umuntfu uvumelekile kutsi atfole kuviwa lokulinganako nalokufananako\nkantsi futsi lokungakhetsi uma lowo muntfu atekiswa licala; lelicala kufanele\nalitekiswe libandla lekutsetsa emacala lelingenako kukhetsa, ikakhulu uma lelibandla\nlizama kuncuma mayelana nemalungelo kanye netibopho takhe lomuntfu, nanoma‐ke\nlomuntfu atsetsiswa emacala lamabi kakhulu lamangalelwe wona.\nINTFO YELISHUMI NAKUNYE (11)\nWonkhe umuntfu lobekwe licala leliphatselene nekujeziswa, lowo muntfu\nunelilungelo lekutsi acatjangwe njengemuntfu lomsulwa kuze kube nesiciniseko\nsekutsi unalo lelicala ngalokusemtsetfweni uma ngabe lomuntfu atsetsiwa lelicala\nphambi kwebantfu, lapho anikwe siciniseko sekutsi konkhe lokumcoka ekutivikeleni\nkwakhe lokuvunyelwene ngako kuyentiwa.\nKute umuntfu loyawubekwa licala lelihambelana nekujeziswa uma ngabe wente sento\nnoma ngoba aphutse kwenta sento lesitsite lesingahambelani nekujeziswa, ngaphansi\nkwemtsetfo wesive newemave onkhe ngesikhatsi lomuntfu enta lesento noma\nangakasenti lesento. Kute futsi umuntfu longanika lomuntfu inhlawulo lematima\nleyendlula lenhlawulo lelayifanele anikwe yona ngalesosikhatsi uma lomuntfu enta\nlelo licala lelaliphatselene nekujeziswa.\nINTFO YELISHUMI NAKUBILI (12)\nKute umuntfu longahlala njalo ahlushwa ngalokungekho emtsetfweni ahlushwa ngoba",
            "Image": "69b8ffd9ff3b7b4e0854f622620844b2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "bantfu bangena tindzaba takhe letingesito tawonkhewonkhe, bangene tindzaba\ntemndeni wakhe, telikhaya lakhe, noma ngekumbalela, noma‐ke ngekumsukela\nbahlambalaze bucotfo nesimilo salomuntfu kanye neligama lelihle lalomuntfu.\nWonkhe umuntfu unalo lilungelo lekuvikeleka ngaphansi kwemtsetfo lobhekene\nnebantfu labatsandza kungena tindzaba talabanye noma‐ke labo labatsandza\nkuhlasela basukele labanye.\nINTFO YELISHUMI NAKUTSATFU (13)\nWonkhe umuntfu unelilungelo nenkhululeko yekuhamba noma kunyakata nekuhlala\nngekhatsi kwemcele wakulelo nalelo live.\nWonkhe umuntfu unelilungelo lekuphuma noma lekushiya noma nganguliphi live,\nkufake ekhatsi live lakhe latalwa kulo, nekutsi‐ke unelilungelo lekubuyela eveni\nlakhe.\nINTFO YELISHUMI NESINE (14)\nWonkhe umuntfu uvumelekile kuyocela kukhosela nekutfola injabulo kulamanye\nemave nakabalekela kuhlushwa noma inhlupheko.\nLelilunglo lokuncengela noma lokucela kuyohlala kulelinye live ngeke lisetjentiswe\numa ngabe lenhlupheko lecosha lomuntfu akusiyo inhlupheko lesuselwa emacaleni\netembusave, noma‐ke uma ngabe lenhlupheko idalwe ngemacala ekuphula imigomo\nnemitsetfo yaMhlabuhlangene.\nINTFO YELISHUMI NESIHLANU (15)\nWonkhe umuntfu unelilungelo lebuve.\nKute umuntfu longemukwa buve bakhe nobe afuna kubugucula.\nINTFO YELISHUMI NESITFUPHA (16)\nBantfu besilisa nebesifazane lasebakhulile bafika emnyakeni logcwele, ngaphandle\nkwetivimbelo letisuselwa ekutseni lomuntfu wasive sini, nekutsi usive sini noma‐ke\nukholwaphi, unelilungelo lokushada acale umndeni. Laba labashadile banemalungelo\nlalinganako nalafananako kulomshado, ngesikhatsi bahlalisana basashadile, noma‐ke\nngesikhatsi sewupheliswa lomshado.\nUmshado uyangenelwa kuphela uma ngabe labobantfu bakhululekile kantsi futsi\nbanemvume yabo lephelele yekushada lomuntfu labamshadako.\nUmndeni yinhlangano yemvelo nesisekelo lesiyintfo leyodvwa leyakha noma leyenta\numphakatsi, umndeni‐ke unelilungelo lokulondvolotwa ngumphakatsi kanye nelive.\nINTFO YELISHUMI NESIKHOMBISA (17)\nWonkhe umuntfu unelilungelo lokuba nemphahla lengeyakhe yedvwa abe futsi\nnemphahla layihlanganyele nalabanye.\nKute umuntfu longemukwa imphahla yakhe ngalokungekho emtsetfweni.\nINTFO YELISHUMI NESIPHOHLONGO (18)\nWonkhe umuntfu unelilungelo lenkhululeko yengcondvo, yanembeza kanye\nneyelukholo; lelilungelo lifaka ekhatsi inkhululeko yekushintja lukholo noma inkholo,",
            "Image": "b866afcd69a23885e00f9d3b335d21dc"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "nenkhululeko, noma uyedvwa lowo muntfu noma usemphakatsini nalabanye,\nekusitsekeni noma embikwebantfu, lowo muntfu uvumelekile kubonakalisa lukholo\nlwakhe noma inkholo yakhe ekufundziseni, enkonzweni nasekugcineni imitsetfo\nyekukholwa nekusontsa kwakhe.\nINTFO YELISHUMI NEMFICA (19)\nWonkhe umuntfu unelilungelo lokukhuluma imibono yakhe ngenkhululeko\nnekukhuluma loku lafuna kukukhuluma; lelilungelo lifaka ekhatsi inkhululeko\nyekukholelwa emicondvweni letsite ngaphandle kokuphatanyiswa ngekufuna\nnekutfola nekusakata imibiko kanye nemicondvo noma ngabe ngangukuwuphi\numsakato losakata tindzaba utisakata noma ngabe ngukuwuphi umncele.\nINTFO YEMASHUMI LAMABILI (20)\nWonkhe umuntfu unelilungelo lenkhululeko lokuba senhlanganweni noma\nembutfwaneni lonekuthula\nKute umuntfu longaphocelelwa kutsi abe lilunga lanoma ngabe nguyiphi inhlangano.\nINTFO YEMASHUMI LAMABILI NAKUNYE (21)\nWonkhe umuntfu unelilungelo lokuhlanganyela kuhulumende welive lakhe akwente\nloko ngekuba lilunga noma‐ke ngekukhetsa ngenkhululeko emalunga langammelela.\nWonkhe umuntfu uvumelekile noma unemalungelo lafananako nalalinganako\nekusebentiseni tintfo letikhona letingasetjentiswa eveni lakhe.\nIntsandvo yebantfu ngiyo sisekelo lesinika emandla noma ligunya emandla\nahulumende; loku kufanele kushiwo ngetikhatsi letitsite nangesikhatsi selukhetfo\nlolungilo; lolukhetfo‐ke lona lufanele lwentiwe ngumuntfu wonkhe lapho emalungelo\nekuvota entiwe ngemfihlo ngekubhala emapheshaneni, noma‐ke ngalenye indlela\nyekuvota lenenkhululeko nalelandzela imitsetfo yakhona yekuvota.\nINTFO YEMASHUMI LAMABILI NAKUBILI (22)\nWonkhe umuntfu, njengelilunga lemphakatsi, unelilungelo lekuvikeleka emphakatsini\nnekutsi uvumelekile ekuboneni, ngekusebentisa imitamo leyentiwa live kanye nemave\nemhlaba ekuhlanganyeleni nangekulandzela imitsetfo yenhlangano kanye nemnotfo\nwalelo nalelo live, kutemnotfo, netintfo letimayelana nekuhlalisana kahle kwebantfu\nemphakatsini, kanye‐ke nemalungelo emasiko nemisimeto lokunguwona anika\nlowomuntfu sitfunti sakhe nenkhululeko yekutfutfukisa bunguye nebuntfu bakhe.\nINTFO YEMASHUMI LAMABILI NAKUTSATFU (23)\nWonkhe umuntfu unelilungelo lokusebenta, asebente umsebenti latikhetsele wona\nngenkhululeko, asebente endzaweni lelungile nalefanele nalesitanako ekwenteni\nlomsebenti, nekuvikeleka ekuhlaleni ngoba umuntfu angenawo umsebenti.\nWonkhe umuntfu, ngaphandle kokubandlulula, unelilungelo lekutfola liholo\nlelilinganako nemsebenti lawentako.\nWonkhe umuntfu losebentako unelilungelo ngalokuvumelekile emtsetfweni nekutsi\natfole umholo lokahle lonika siciniseko sekutsi yena kanye nemndeni wakhe\nbangahlala baphile imphilo lefanele, lenika sitfunti kumuntfu, nekutsi ibe\nnekuchitjelwa, uma kunesidzingeko, ichitjelwa nguletinye tintfo letiletsa inhlalakahle",
            "Image": "b462773270b4cb186778de1a4279ea66"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "nekuvikeleka kulowo mphakatsi.\nWonkhe umuntfu unelilungelo lekucala noma lekungena enhlanganweni yetisebenti\nkuze kuvikeleke iminako yakhe.\nINTFO YEMASHUMI LAMABILI NAKUNE (24)\nWonkhe umuntfu unelilungelo lokuphumula atsatse likhefu nekutsi ente tintfo\nletimjabulisako, lokufaka ekhatsi kuncishiswa kwesikhatsi sekusebenta ngekusebenta\nema‐awa lalingene, noma‐ke ngekunikwa sikhatsi semaholideyi kepha abe abhadalwa\nlomuntfu lotsetse sikhatsi semaholideyi\nINTFO YEMASHUMI LAMABILI NESIHLANU (25)\nWonkhe umuntfu unelilungelo lokuhlala kahle, ahlale ezingeni lelinetisako\nnalelifanele kutsi kuhlale bantfu labaphilile emtimbeni, ahlale kahle lomuntfu kanye\nnemdeni wakhe, kufake ekhatsi kudla, tintfo tekugcoka, tintfo tasendlini kanye\nnetintfo tekunakekela imphilo, naletinye tintfo letitfolakala emphakatsini\nletingasetjentiswa, nekutsi‐ke lomuntfu unalo lilungelo lokuhlala aphephile noma\nngabe akanawo umsebenti, ngesikhatsi sekugula, ngesikhatsi asakhubatekile,\nnasagugile noma‐ke asate tintfo tekumphilisa ngendzaba yesimo latifica asakuso\nlangeke akwati kusivimbela yena ngekwakhe.\nBumake nebuntfwana buvumelekile kutsi butfole lusito lolutsite kanye\nnekunakekeleka. Bonkhe bantfwana, noma batalwe batali sebashadile kanye nalabo\nlabatalwa ngaphandle kwemshado, bafanele batfokotele imphilo nenhlalo kantsi futsi\nbaphindze baphatfwe bavikelwe njengawo wonkhe umuntfu lokulowo mphakatsi.\nINTFO YEMASHUMI LAMABILI NESITFUPHA (26)\nWonkhe umuntfu unelilungelo lekufinyelela emfundvweni. Imfundvo ifanele\ningabhadalelwa, ikakhulu eminyakeni lesephansi nasetigabeni letitisekelo. Imfundvo\nyalabancane ifanele yentiwe ibe sibopho kwekutsi itfolwe nguwonkhe wonkhe.\nImfundvo lefaka kuceceshwa ekhatsi nalena lefaka I‐thekhinoloji (kusetjentiswa\nkwemishini emsebentini) kufanele kutsi itfolakale ngalokuvamile, nemfundvo\nlephakeme nayo‐ke ifanele itfolakale, bonkhe bafinyelele kuyo ngoba bafanele\nkufinyelela kuyo.\nImfundvo ifanele icondziswe ekutfutfukiseni buntfu bonkhe bemuntfu, nasekuciniseni\nekuhlonipheni emalungelo ebuntfu kanye nenkhululeko lesisekelo. Ifanele ichubele\nembili kuva nekucondza, kubeketela nebuhlobo bebungane phakatsi kwato tonkhe\ntive, emabandla etive newelukholo, kantsi futsi bafanele bachube umsebenti\nwaMhlabuhlangene kuze kutfolakale kuthula nelucolo.\nBatali banelilungelo lelihamba embili ekukhetseni luhlobo lwemfundvo labafuna\nifundziswe bantfwa babo.\nINTFO YEMASHUMI LAMABILI NELISONTFO (27)\nWonkhe umuntfu unelilungelo lokuhlanganyelwa ngekukhululeka emphilweni\nyemasiko nemisimeto emphakatsi wakhe, atijabulise atfokotele imisebenti yebuciko\nabuye futsi ahlanganyele abelane entfutfukweni leyiletfwa ngutesayensi abuye futsi\nahlanganyele abelane ngelusito nangetinzuzo letiphuma noma letitfolakala kuyo.\nWonkhe umuntfu unelilungelo lekuvikela bucotfo nemphahla layitsandzako\nnalayinakako lephuma noma nganguyiphi isayensi, noma nganguluphi luhlobo",
            "Image": "3948744002006900048d9ce3bf12b85f"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "lwalokubhaliwe ngebungcweti kubhalwe noma kwentiwe ngulowo muntfu.\nINTFO YEMASHUMI LAMABILI NESIPHOHLONGO (28)\nWonkhe umuntfu uvumelekile kutsi ahlale imphilo lehlalwa bantfu bonkhe,\nnangendlela lehlalwa bantfu bonkhe emaveni etive ngetive lapho khona emalungelo\nnenkhululeko atfolakala entiwa khona njengoba abhalwe lapha kuleSimemetelo.\nINTFO YEMASHUMI LAMABILI NEMFICA (29)\nWonkhe umuntfu unesibopho emphakatsini lapho kukhula, kukhululeka nekutfutfuka\nkwebuntfu bakhe lowo muntfu kwentekele lowo mphakatsi.\nEkusebentiseni emalungelo akhe nenkhululeko yakhe lomuntfu, wonkhe umuntfu\nufanele awasebentise emalungelo akhe ngaphandle kokudzelela nekungahloniphi\nemalungelo nenkhululeko yalomunye umuntfu ngoba onkhe emalungelo nenkhululeko\nyebantfu kufanele kuvikeleke ngekuwavuma, kuwatisa nekuwahlonipha lawo\nmalungelo nenkhululeko yalabanye, nekutsi afike ezingeni lelitsite letintfo leliwanika\nbucotfo, indlela yekuhlala ngekwemtsetfo emphakatsini lobuswa ngendlela yelinyenti.\nLamalungelo nalenkhululeko akufanele kusetjentiswe ngendlela lephambene\nnemitsetfo netisusa takaMhlabuhlangene.\nINTFO YEMASHUMI LAMATSATFU (30)\nKute kuleSimemetelo lokungachazwa ngendlela yekutsi lemitsetfo yentelwe noma\nishayelwe emave latsite, noma emacembu latsite, noma umuntfu lotsite, kodvwa‐ke\nbonkhe labantfu abanalo lilungelo lekutifaka emsebentini noma entfweni nome bente\nsento lesitsite basenta ngoba bacondze kubulala noma nganguliphi lemalungelo\nnetinkhululeko lokubhalwe ngato kuleliphepha.",
            "Image": "2ead25cbe08135d0ef933cc747283083"
        }
    }
}
