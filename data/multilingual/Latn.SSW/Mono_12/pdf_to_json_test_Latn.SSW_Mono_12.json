{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470729,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "MHLABUHLANGENE\nMhla tilishumi enyangeni yeNgongoni emnyakeni wanga‐1948 (10 December 1948), uMhlangano\nwawonkhewonkhe waMhlabuhlangene wemukela waphindze wamemetela simemetelo Sawonkhewonkhe\nLesimayelana Nemalungelo Ebuntfu. LeSimemetelo sibhalwe ngalokugcwele kulamakhasi (emapheji)\nlalandzelako. Kulandzela Lesimiso lesingumlandvo loMhlangano‐ke wabese ukhulumisana nemave\nlakulenhlangano yakaMhlabuhlangene yawatjela kutsi akasakate atise bantfu mayelana nalendzaba\nlebhaliwe leSimemetelo aphindze futsi lamave \"asakate atise labanye bantfu labatayichubela\nembili lendzaba ngekuyisakata, babonise labanye ngalendzaba, baphindze bayichasise etikolweni,\nnakuletinye takhiwo netimiso letiphatselene netemfundvo, ngaphandle kokwenta lubandlululo\nlolusukela kutembusave wakulawo mave noma wakuleto tifundza.\nSIMEMETELO SEMHLABA WONKHE MAYELANA NEMALUNGELO EBUNTFU\nSINGENISO\nNjengoba\nkwatiswa ngekubakhona ngekwemvelo kwesitfunti sebuntfu, nekulingana lokufananako, nangekuba\nnemalungelo langenakwemukwa noma langenakutsatfwa kulelo nalelo lilunga lelingumndeni webuntfu,\nkonkhe loku‐ke kungumgogodla noma kusisekelo senkhululeko, sekwenta lokulungile nesekuba\nnekuthula emhlabeni wonkhe jikelele,\nNanjengoba\n, kunganaki nekwedzelela emalungelo ebuntfu kugcine sekudale tento letinelunya nebulwane\nkwabuye futsi kwatfukutselisa nembeza wesintfu sonkhe, kwashabalalisa sifiso nekulobitela\nkwekutsi etikhatsini letitako sintfu sitawutfokotela kuba nenkhululeko yekukhuluma, nekukholwa,\nnenkhululeko yekuhlala ngaphandle kokwesaba nekweswela, konkhe loku‐ke sekumenyetelwe\nnjengetifiso letimcoka kabi eluntfwini,\nNanjengoba‐ke\nkwekutsi lomunye umuntfu akufanele kutsi aze aphoceleleke kubalekela noma ekucindzetelelekeni\nkutsi atsatse tinyatselo letitsite kuze atikhiphe ekuphatfweni ngelunya nangekucindzetelwa,\nkuze emalungelo esintfu avikeleke ngalokusemtsetfweni,\nNjengoba\nkumcoka kukhulisa budlelwane lobuhle emkhatsini wetive,\nNanjengoba\nbantfu bakaMhlabuhlangene kulencwadzi yetivumelwano (i‐Charter) baphindze futsi bagcizelela\nkukholelwa kwabo esisekelweni semalungelo ebantfu, esitfuntini nasebunguyeni, nasekulinganeni\nkwemalungelo ebantfu besifazane nebesilisa, nasekucopheleleni ekuphakamiseni inchubekela\nphambili yemphakatsi, nekwenta lizinga lenhlalo libencono enkhululekweni,\nNjengoba\nemave langemalunga (Member States) enta sitsembiso ekufezeni, ngekubambisana naMhlabuhlangene,\nekuchubekiseleni phambili inhlonipho yemhlaba wonkhe nekunakekela emalungelo ebantfu kanye\nnekukhululeka lokusisekelo,\nNjengoba\nkucondzakala lokuvamile kwalamalungelo naletinkhululeko kuyintfo lemcoka kakhulu kuze\nkubonakale ngalokugcwele lokwenta lesitsembiso,\nNyalo, Ngakoke, UMHLANGANO WAWONKHEWONKHE Umemetala kutsi\nLESI SIMEMETELO SEMHLABA WONKHE LESIMAYELANA NEMALUNGELO EBUNTFU singatsi silizinga lelivamile\nlelikhomba imphumelelo yebantfu bonkhe kanye netive tonkhe, kuze kutsi ekugcineni wonkhe\numuntfu ngamunye ngamunye, nemagatja anoma ngumuphi umphakatsi, ngekuhlala bacabanga\nngaleSimemetelo ngaso sonkhe sikhatsi, batawuzama ngekufundzisa nekwatisa kuze bakhulise\nlizinga lokuba nenhlonipho mayelana nalamalungelo netinkhululeko, nangekutsatsa tinyatselo\nletiya embili, esiveni nasemphakatsini wetive, kuze letintfo titfole kutsi tatiwe mhlabawonkhe,\ntatiwe ngemiphumela nangekuvumeleka kwato nangekutsi‐ke tiyagcinwa (noma tiyentiwa), tigcine\ntigcinwa ngiwo onkhe emave langemalunga elenhlangano (Member States) ngekwawo tibuye futsi\ntigcinwe futsi ngemave langaphansi kwalamave lakulenhlangano.\nINTFO YEKUCALA (1)\nBonkhe bantfu batalwa bakhululekile balingana ngalokufananako ngesitfunti nangemalungelo.",
            "Image": "13b52d87e73e6a078993c3aac38203f0"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Baphiwe ingcondvo nekucondza kanye nanembeza ngakoke bafanele batiphatse nekutsi baphatse\nnalabanye ngemoya webuzalwane.\nINTFO YESIBILI (2)\nWonkhe umuntfu uvumelekile kuwo onkhe emalungelo netinkhululeko letibhalwe lapha\nkuleSimemetelo, ngaphandle kokubandlululwa noma nganguyiphi indlela, njengokutsi lowo muntfu\nakafanele abandlululwe ngenca yebuve, yembala, yebulili, yelulwimi, yelukholo, yembusave noma‐\nke ngabe nganguwuphi umbono lakholelwa kuwo, buve bakhe noma umphakatsi laphuma kuwo, imphahla\nlanayo, kutalwa noma nalokunye lokumayelana nesikhundla saloyo muntfu.\nNgetulu kwaloko, kute lubandlululo lolungentiwa lususelwa kutembusave, kuletiphatselene\nnemandla etikhundla, noma‐ke kuletiphatselene nesikhundla (noma lizinga) lelolive lelikuso\nnalicatsaniswa nalamanye emave emhlaba wonkhe jikelele, noma‐ke kubukwe live noma sifundza\nlapho lomuntfu achamuka khona, noma lelolive lite mazibuse, noma lelolive linetimali, noma\nlelolive lite mazibuse, noma‐ke linaleminye imininingwane lekhubatako lemayelana nekutibusa.\nINTFO YESITSATFU (3)\nWonkhe umuntfu unelilungelo lokuphila, lokukhululeka nekutibusela kanye nekuphepha kwakhe.\nINTFO YESINE (4)\nKute namunye umuntfu lotawuphatfwa njengesigcila noma asetjentiswe njengesigcila, bugcila kanye\nnemsebenti wekutsengiselana ngetigcila wona‐ke awukavunyelwa noma ngabe wentiwa ngaluphi\nluhlobo.\nINTFO YESIHLANU (5)\nKute namunye umuntfu longaphatfwa ngekuvisa buhlungu noma aphatfwe ngelunya, noma ngendlela\nlengenabo buntfu noma ngekumehlisa sitfunti noma ngekumjezisa.\nINTFO YESITFUPHA (6)\nWonkhe umuntfu unelilungelo lekutsi abonakale kuyo yonkhe indzawo atsatfwe njengentfo lehamba\nembili kunemtsetfo.\nINTFO YESIKHOMBISA (7)\nBonkhe bantfu bayalingana embikwemtsetfo kantsi banelilungelo lekuvikeleka ngaphansi kwemtsetfo\nngaphandle kokubandlululwa. Bonkhe banelilungelo lelifananako ekuvikelekeni nasekubandlululweni\nlokwephula leSimemetelo, kantsi futsi‐ke bavikelekile noma ngabe ngukutiphi tindlela\nletingasetjentiswa tekubayenga kantsi tibe tibandlulula.\nINTFO YESIPHOHLONGO (8)\nWonkhe muntfu unelilungelo lokutfola likhambi lelinemiphumela lebonakalako lelinganikwa\nlibandla lelinelikhono ekutsetseni emacala esive ikakhulu emacaleni laphatselene netento\ntebudlova ekuphuleni emalungelweni lasisekelo lanawo lomuntfu, anawo ngekwemtsetfo‐mgogodla\nwalelolive nemitsetfo yakhona.\nINTFO YEMFICA (9)\nKute noma ngabe munye umuntfu longaboshwa noma ngayiphi indlela, noma abanjwe noma adzingiswe.\nINTFO YELISHUMI (10)\nWonkhe umuntfu uvumelekile kutsi atfole kuviwa lokulinganako nalokufananako kantsi futsi\nlokungakhetsi uma lowo muntfu atekiswa licala; lelicala kufanele alitekiswe libandla lekutsetsa\nemacala lelingenako kukhetsa, ikakhulu uma lelibandla lizama kuncuma mayelana nemalungelo kanye\nnetibopho takhe lomuntfu, nanoma‐ke lomuntfu atsetsiswa emacala lamabi kakhulu lamangalelwe\nwona.\nINTFO YELISHUMI NAKUNYE (11)\nWonkhe umuntfu lobekwe licala leliphatselene nekujeziswa, lowo muntfu unelilungelo lekutsi\nacatjangwe njengemuntfu lomsulwa kuze kube nesiciniseko sekutsi unalo lelicala\nngalokusemtsetfweni uma ngabe lomuntfu atsetsiwa lelicala phambi kwebantfu, lapho anikwe\nsiciniseko sekutsi konkhe lokumcoka ekutivikeleni kwakhe lokuvunyelwene ngako kuyentiwa.\nKute umuntfu loyawubekwa licala lelihambelana nekujeziswa uma ngabe wente sento noma ngoba\naphutse kwenta sento lesitsite lesingahambelani nekujeziswa, ngaphansi kwemtsetfo wesive\nnewemave onkhe ngesikhatsi lomuntfu enta lesento noma angakasenti lesento. Kute futsi umuntfu\nlonganika lomuntfu inhlawulo lematima leyendlula lenhlawulo lelayifanele anikwe yona\nngalesosikhatsi uma lomuntfu enta lelo licala lelaliphatselene nekujeziswa.",
            "Image": "3931b7bebfe947a6482d0ff7cd5977e7"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "INTFO YELISHUMI NAKUBILI (12)\nKute umuntfu longahlala njalo ahlushwa ngalokungekho emtsetfweni ahlushwa ngoba bantfu bangena\ntindzaba takhe letingesito tawonkhewonkhe, bangene tindzaba temndeni wakhe, telikhaya lakhe,\nnoma ngekumbalela, noma‐ke ngekumsukela bahlambalaze bucotfo nesimilo salomuntfu kanye neligama\nlelihle lalomuntfu. Wonkhe umuntfu unalo lilungelo lekuvikeleka ngaphansi kwemtsetfo lobhekene\nnebantfu labatsandza kungena tindzaba talabanye noma‐ke labo labatsandza kuhlasela basukele\nlabanye.\nINTFO YELISHUMI NAKUTSATFU (13)\nWonkhe umuntfu unelilungelo nenkhululeko yekuhamba noma kunyakata nekuhlala ngekhatsi kwemcele\nwakulelo nalelo live.\nWonkhe umuntfu unelilungelo lekuphuma noma lekushiya noma nganguliphi live, kufake ekhatsi live\nlakhe latalwa kulo, nekutsi‐ke unelilungelo lekubuyela eveni lakhe.\nINTFO YELISHUMI NESINE (14)\nWonkhe umuntfu uvumelekile kuyocela kukhosela nekutfola injabulo kulamanye emave nakabalekela\nkuhlushwa noma inhlupheko.\nLelilunglo lokuncengela noma lokucela kuyohlala kulelinye live ngeke lisetjentiswe uma ngabe\nlenhlupheko lecosha lomuntfu akusiyo inhlupheko lesuselwa emacaleni etembusave, noma‐ke uma\nngabe lenhlupheko idalwe ngemacala ekuphula imigomo nemitsetfo yaMhlabuhlangene.\nINTFO YELISHUMI NESIHLANU (15)\nWonkhe umuntfu unelilungelo lebuve.\nKute umuntfu longemukwa buve bakhe nobe afuna kubugucula.\nINTFO YELISHUMI NESITFUPHA (16)\nBantfu besilisa nebesifazane lasebakhulile bafika emnyakeni logcwele, ngaphandle kwetivimbelo\nletisuselwa ekutseni lomuntfu wasive sini, nekutsi usive sini noma‐ke ukholwaphi, unelilungelo\nlokushada acale umndeni. Laba labashadile banemalungelo lalinganako nalafananako kulomshado,\nngesikhatsi bahlalisana basashadile, noma‐ke ngesikhatsi sewupheliswa lomshado.\nUmshado uyangenelwa kuphela uma ngabe labobantfu bakhululekile kantsi futsi banemvume yabo\nlephelele yekushada lomuntfu labamshadako.\nUmndeni yinhlangano yemvelo nesisekelo lesiyintfo leyodvwa leyakha noma leyenta umphakatsi,\numndeni‐ke unelilungelo lokulondvolotwa ngumphakatsi kanye nelive.\nINTFO YELISHUMI NESIKHOMBISA (17)\nWonkhe umuntfu unelilungelo lokuba nemphahla lengeyakhe yedvwa abe futsi nemphahla\nlayihlanganyele nalabanye.\nKute umuntfu longemukwa imphahla yakhe ngalokungekho emtsetfweni.\nINTFO YELISHUMI NESIPHOHLONGO (18)\nWonkhe umuntfu unelilungelo lenkhululeko yengcondvo, yanembeza kanye neyelukholo; lelilungelo\nlifaka ekhatsi inkhululeko yekushintja lukholo noma inkholo, nenkhululeko, noma uyedvwa lowo\nmuntfu noma usemphakatsini nalabanye, ekusitsekeni noma embikwebantfu, lowo muntfu uvumelekile\nkubonakalisa lukholo lwakhe noma inkholo yakhe ekufundziseni, enkonzweni nasekugcineni\nimitsetfo yekukholwa nekusontsa kwakhe.\nINTFO YELISHUMI NEMFICA (19)\nWonkhe umuntfu unelilungelo lokukhuluma imibono yakhe ngenkhululeko nekukhuluma loku lafuna\nkukukhuluma; lelilungelo lifaka ekhatsi inkhululeko yekukholelwa emicondvweni letsite\nngaphandle kokuphatanyiswa ngekufuna nekutfola nekusakata imibiko kanye nemicondvo noma ngabe\nngangukuwuphi umsakato losakata tindzaba utisakata noma ngabe ngukuwuphi umncele.\nINTFO YEMASHUMI LAMABILI (20)\nWonkhe umuntfu unelilungelo lenkhululeko lokuba senhlanganweni noma embutfwaneni lonekuthula\nKute umuntfu longaphocelelwa kutsi abe lilunga lanoma ngabe nguyiphi inhlangano.\nINTFO YEMASHUMI LAMABILI NAKUNYE (21)",
            "Image": "181c9be58b08a270a49c81d496b4dc47"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Wonkhe umuntfu unelilungelo lokuhlanganyela kuhulumende welive lakhe akwente loko ngekuba\nlilunga noma‐ke ngekukhetsa ngenkhululeko emalunga langammelela.\nWonkhe umuntfu uvumelekile noma unemalungelo lafananako nalalinganako ekusebentiseni tintfo\nletikhona letingasetjentiswa eveni lakhe.\nIntsandvo yebantfu ngiyo sisekelo lesinika emandla noma ligunya emandla ahulumende; loku\nkufanele kushiwo ngetikhatsi letitsite nangesikhatsi selukhetfo lolungilo; lolukhetfo‐ke lona\nlufanele lwentiwe ngumuntfu wonkhe lapho emalungelo ekuvota entiwe ngemfihlo ngekubhala\nemapheshaneni, noma‐ke ngalenye indlela yekuvota lenenkhululeko nalelandzela imitsetfo yakhona\nyekuvota.\nINTFO YEMASHUMI LAMABILI NAKUBILI (22)\nWonkhe umuntfu, njengelilunga lemphakatsi, unelilungelo lekuvikeleka emphakatsini nekutsi\nuvumelekile ekuboneni, ngekusebentisa imitamo leyentiwa live kanye nemave emhlaba\nekuhlanganyeleni nangekulandzela imitsetfo yenhlangano kanye nemnotfo walelo nalelo live,\nkutemnotfo, netintfo letimayelana nekuhlalisana kahle kwebantfu emphakatsini, kanye‐ke\nnemalungelo emasiko nemisimeto lokunguwona anika lowomuntfu sitfunti sakhe nenkhululeko\nyekutfutfukisa bunguye nebuntfu bakhe.\nINTFO YEMASHUMI LAMABILI NAKUTSATFU (23)\nWonkhe umuntfu unelilungelo lokusebenta, asebente umsebenti latikhetsele wona ngenkhululeko,\nasebente endzaweni lelungile nalefanele nalesitanako ekwenteni lomsebenti, nekuvikeleka\nekuhlaleni ngoba umuntfu angenawo umsebenti.\nWonkhe umuntfu, ngaphandle kokubandlulula, unelilungelo lekutfola liholo lelilinganako\nnemsebenti lawentako.\nWonkhe umuntfu losebentako unelilungelo ngalokuvumelekile emtsetfweni nekutsi atfole umholo\nlokahle lonika siciniseko sekutsi yena kanye nemndeni wakhe bangahlala baphile imphilo\nlefanele, lenika sitfunti kumuntfu, nekutsi ibe nekuchitjelwa, uma kunesidzingeko, ichitjelwa\nnguletinye tintfo letiletsa inhlalakahle nekuvikeleka kulowo mphakatsi.\nWonkhe umuntfu unelilungelo lekucala noma lekungena enhlanganweni yetisebenti kuze kuvikeleke\niminako yakhe.\nINTFO YEMASHUMI LAMABILI NAKUNE (24)\nWonkhe umuntfu unelilungelo lokuphumula atsatse likhefu nekutsi ente tintfo letimjabulisako,\nlokufaka ekhatsi kuncishiswa kwesikhatsi sekusebenta ngekusebenta ema‐awa lalingene, noma‐ke\nngekunikwa sikhatsi semaholideyi kepha abe abhadalwa lomuntfu lotsetse sikhatsi semaholideyi\nINTFO YEMASHUMI LAMABILI NESIHLANU (25)\nWonkhe umuntfu unelilungelo lokuhlala kahle, ahlale ezingeni lelinetisako nalelifanele kutsi\nkuhlale bantfu labaphilile emtimbeni, ahlale kahle lomuntfu kanye nemdeni wakhe, kufake ekhatsi\nkudla, tintfo tekugcoka, tintfo tasendlini kanye netintfo tekunakekela imphilo, naletinye\ntintfo letitfolakala emphakatsini letingasetjentiswa, nekutsi‐ke lomuntfu unalo lilungelo\nlokuhlala aphephile noma ngabe akanawo umsebenti, ngesikhatsi sekugula, ngesikhatsi\nasakhubatekile, nasagugile noma‐ke asate tintfo tekumphilisa ngendzaba yesimo latifica asakuso\nlangeke akwati kusivimbela yena ngekwakhe.\nBumake nebuntfwana buvumelekile kutsi butfole lusito lolutsite kanye nekunakekeleka. Bonkhe\nbantfwana, noma batalwe batali sebashadile kanye nalabo labatalwa ngaphandle kwemshado,\nbafanele batfokotele imphilo nenhlalo kantsi futsi baphindze baphatfwe bavikelwe njengawo\nwonkhe umuntfu lokulowo mphakatsi.\nINTFO YEMASHUMI LAMABILI NESITFUPHA (26)\nWonkhe umuntfu unelilungelo lekufinyelela emfundvweni. Imfundvo ifanele ingabhadalelwa,\nikakhulu eminyakeni lesephansi nasetigabeni letitisekelo. Imfundvo yalabancane ifanele yentiwe\nibe sibopho kwekutsi itfolwe nguwonkhe wonkhe. Imfundvo lefaka kuceceshwa ekhatsi nalena lefaka\nI‐thekhinoloji (kusetjentiswa kwemishini emsebentini) kufanele kutsi itfolakale ngalokuvamile,\nnemfundvo lephakeme nayo‐ke ifanele itfolakale, bonkhe bafinyelele kuyo ngoba bafanele\nkufinyelela kuyo.\nImfundvo ifanele icondziswe ekutfutfukiseni buntfu bonkhe bemuntfu, nasekuciniseni\nekuhlonipheni emalungelo ebuntfu kanye nenkhululeko lesisekelo. Ifanele ichubele embili kuva\nnekucondza, kubeketela nebuhlobo bebungane phakatsi kwato tonkhe tive, emabandla etive\nnewelukholo, kantsi futsi bafanele bachube umsebenti waMhlabuhlangene kuze kutfolakale kuthula\nnelucolo.",
            "Image": "12871427f5176c9d16c73c71c5d08b34"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Batali banelilungelo lelihamba embili ekukhetseni luhlobo lwemfundvo labafuna ifundziswe\nbantfwa babo.\nINTFO YEMASHUMI LAMABILI NELISONTFO (27)\nWonkhe umuntfu unelilungelo lokuhlanganyelwa ngekukhululeka emphilweni yemasiko nemisimeto\nemphakatsi wakhe, atijabulise atfokotele imisebenti yebuciko abuye futsi ahlanganyele abelane\nentfutfukweni leyiletfwa ngutesayensi abuye futsi ahlanganyele abelane ngelusito nangetinzuzo\nletiphuma noma letitfolakala kuyo.\nWonkhe umuntfu unelilungelo lekuvikela bucotfo nemphahla layitsandzako nalayinakako lephuma\nnoma nganguyiphi isayensi, noma nganguluphi luhlobo lwalokubhaliwe ngebungcweti kubhalwe noma\nkwentiwe ngulowo muntfu.\nINTFO YEMASHUMI LAMABILI NESIPHOHLONGO (28)\nWonkhe umuntfu uvumelekile kutsi ahlale imphilo lehlalwa bantfu bonkhe, nangendlela lehlalwa\nbantfu bonkhe emaveni etive ngetive lapho khona emalungelo nenkhululeko atfolakala entiwa khona\nnjengoba abhalwe lapha kuleSimemetelo.\nINTFO YEMASHUMI LAMABILI NEMFICA (29)\nWonkhe umuntfu unesibopho emphakatsini lapho kukhula, kukhululeka nekutfutfuka kwebuntfu bakhe\nlowo muntfu kwentekele lowo mphakatsi.\nEkusebentiseni emalungelo akhe nenkhululeko yakhe lomuntfu, wonkhe umuntfu ufanele awasebentise\nemalungelo akhe ngaphandle kokudzelela nekungahloniphi emalungelo nenkhululeko yalomunye\numuntfu ngoba onkhe emalungelo nenkhululeko yebantfu kufanele kuvikeleke ngekuwavuma, kuwatisa\nnekuwahlonipha lawo malungelo nenkhululeko yalabanye, nekutsi afike ezingeni lelitsite letintfo\nleliwanika bucotfo, indlela yekuhlala ngekwemtsetfo emphakatsini lobuswa ngendlela yelinyenti.\nLamalungelo nalenkhululeko akufanele kusetjentiswe ngendlela lephambene nemitsetfo netisusa\ntakaMhlabuhlangene.\nINTFO YEMASHUMI LAMATSATFU (30)\nKute kuleSimemetelo lokungachazwa ngendlela yekutsi lemitsetfo yentelwe noma ishayelwe emave\nlatsite, noma emacembu latsite, noma umuntfu lotsite, kodvwa‐ke bonkhe labantfu abanalo\nlilungelo lekutifaka emsebentini noma entfweni nome bente sento lesitsite basenta ngoba\nbacondze kubulala noma nganguliphi lemalungelo netinkhululeko lokubhalwe ngato kuleliphepha.",
            "Image": "3b7c4e447d173fb7c6bff6286919f2eb"
        }
    }
}
