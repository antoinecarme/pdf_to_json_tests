{
    "MetaData": {
        "Author": null,
        "Creation_Date": 1581468883,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "062728cbf2325cd771ed10784149260e",
            "Index": 0,
            "Label": "1",
            "Size": [
                595.0,
                842.0
            ],
            "Text": "Taliki ya cumi y'ukwa desembri mu mwaka wa 1948, niwo munsi Ikoraniro rusange rya ONU ryemeje likanamenyesha\nItangazo ryo kwamamaza hose ibyerekeye agaciro ka Muntu. Ikoraniro rusange ryasabye ibihugu byose bili muli l'ONU\ngukora uko bishoboye kugira ngo iryo Tangazo lizatangirwe ku mugaragaro, ryamamare hose kandi lisobanurwe, cyane\ncyane mu mashuli, ali amato ali ayisumbuye, mu bihugu byose, ibyigenga n'ibigitegekwa.\nITANGAZO RYAMAMAZA HOSE AGACIRO K'UMUNTU\nIntangiliro.\nIkoraniro rusange lilibutsa ko:\n- Ugushyira ukizana, ituze n'ubutungane mu bihugu bishingiye ku karusho ka buli muntu, kadasibangana, gahamya\nicyubahiro akwiye n'agaciro twese duhulijeho,\n- Gusuzugura no kwirengagiza ako gaciro n'icyubahiro bya buli muntu nibyo byateye bamwe imigenzereze isa\nn'iy'inyamaswa, umutima w'umuntu utakwihanganira. Nicyogituma twemeza ko icyo umuntu wese yimilije imbere y'ibindi\nal'ugushyira akizana, nta nkomyi mu mvugo no mu bitekerezo, akibera aho nta nduru nta butindi,\n- Ali ngombwa ko hashingwa amategeko arengera ako gaciro ka buli muntu, akamulinda ubuja n'agahato,\n- Ikindi ngombwa nu gukomeza umubano w'ibihugu,\n- Ibihugu byunz'ubumwe byiyemeje muli Charte ya l'ONU kuzahora byubaha agaciro k'umuntu wese, yaba umugore yaba\numugabo, bose niko bakwiye kwubahwa kimwe. Ibyo bihugu byiyemeje kandi kuzaharanira amajyambere mu mibanire\nm'imibereho y'abantu ku mudendezo,\n- Ibihugu byose byunz'ubumwe byarahiliye gufasha umuryango wa l'ONU kwubahisha hose agaciro n'uburenganzira\nbishingiye kuli kamere ya buli muntu,\n- Kugira ngo ibyo twarahiliye tubishyikire, tugomba no guhuza igitekerezo ku byerekeye ako gaciro n'uburenganzira\nbya buli muntu,\n- Ikoraniro rusange ryamamaje ili Tangazo ryerekeye agaciro ka buli muntu, ligomba kuyobora abaturage b'ibihugu\nbyose uburyo bwo kwitoza umuco wo kwubaha agaciro n'uburenganzira bw'umuntu. Uwo muco niwo amategeko agenga buli\ngihugu n'atunganya umubano w'igihugu agomba gushishikalira kwinjuza muli byose, ali nu nyigisho z'urubyiruko mu\nmashuli, ali no mu milirere yose y'abaturage, kugira ngo bose hamwe, ali abatuye mu bihugu muli l'ONU, ndetse\nn'abatarashyikira ubwigenge, uwo muco abe aliwo bimiliza imbere.\nArticle 1.\nAbantu bose bavuka aliko bakwiye agaciro no kwubahwa kimwe. Bose bavukana ubwenge n'umutima, bagomba kugilirana\nkivandimwe.\nArticle 2.\nUmuntu wese akwiye kwemererwa kwafite agaciro n'uburenganzira bwose bwahamijwe muli ili Tangazo. Nta muntu\nuzongera gucishwa ku wundi ku mpamvu gusa z'ubwoko, ibara ry'umubili, idini yemera cyanga se ibitekerezo afite\nmuli politique no mu zindi ngingo, ntawe uzazira igihugu akomokamo, ubworo amavuka cyanga se indi mimerere yindi.\nKandi nta muntu uruta undi, ngo kuko baba bakomoka mu bihugu batareshya. Ali abaturage b'ibihugu byigenga cyanga\nse bigitwarwa, bikiyoborwa n'ibindi, bose ni abantu kimwe.\nArticle 3.\nUmuntu wese agomba kubaho, gushyira akizana no kutarengana.\nArticle 4.\nNta muntu ukwiye guhinduka imbohe cyanga umuja. Kugira abantu abaja cyanga se kubacururuza biraciwe rwose.\nArticle 5.\nNta muntu ugomba kugilirwa urugomo, kuzira agashinyaguro, kwicwa urupfu rubi.\nArticle 6.\nAho umuntu ali hose agomba kurengerwa n'amategeko y'igihugu.\nArticle 7.\nAbantu bose ni kimwe ku byerekeye amategeko, kandi bose niki agomba kubarengera kimwe, akabalinda akarengane\ngaciye ukubili n'ili Tangazo, akabalinda ndetse n'ibishobora byose gutera ako karengane.\nArticle 8.\nBuli muntu afite ububasha bwo kuregera inkiko imigenzereze yose iciye ku burenganzira yahawe n'amategeko.\nArticle 9.\nNtawe ushobora gufunga umuntu ku karengane cyanga se kumuca mu gihugu."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "06b3914cd6ed6e3dd2e3b197138ac444",
            "Index": 1,
            "Label": "2",
            "Size": [
                595.0,
                842.0
            ],
            "Text": "Article 10.\nUrubanza rw'umuntu wese, mbere yo gucibwa, rugomba kwumvikana ku mugaragaro, nta karengane, abacamanza bakabona\nkurukiranura batabera.\nArticle 11.\nUmuntu wese urezwe igicumuro, mu gihe ataracirwa urubanza rukimuhamya, agomba gufatwa nk'intungane kugeza igihe\nubugiranabi bwe bwemeza n'urukiko kumugaragaro, kandi bamaze kumuha uburyo bwose bwo kwiburanira.\nNta muntu ugomba guhanirwa amafuti yigeze gukora, niba mu gihe ayakoze nta tegeko ry'igihugu cyanga ryerekeye\numubano w'igihugu, ryali libibujije. Kandi lero nta n'uzajya acibwa igihano kirenze icyali gitegetswe, igihe akoze\nakabi agomba guhanirwa.\nArticle 12.\nNtawe ugomba kwirohera nta mpamvu mu byerekeye imibereho y'umuntu n'iy'abe, mu rugo rwe no mu nzandiko ze, cyanga\nse ngo amusebye. Muli ibyo byose kandi amategeko y'igihugu agomba kulinda umuntu wese akarengane.\nArticle 13.\nUmuntu wese agomba kugenda uko ashaka mu gihugu, no kwihitiramwo aho ashaka gutura.\nUmuntu wese ashobora kuva mu gihugu abishatse, no kugaruka mu gihugu cye kavukire.\nArticle 14.\nUmuntu wese, iyo atotejwe, ashobora guhungira mo kwakirwa mu bindi bihugu.\nUbwo burenganzira aliko ntibwarengera umuntu ukulikiranywe kubera ubugome busanzwe, cyangase imigenzereze ye\ninyuranye n'amaherezo l'ONU yimilije imbere.\nArticle 15.\nBuli muntu agomba kwitilirwa igihugu cye kavukire.\nIcyo kimenyetso cy'ubuturage ntawe ushobora kukinyagwa ku karengane, aliko umuntu ashobora kwiyakira ubuturage\nbw'aho yihitiyemo.\nArticle 16.\nUmuhungu n'umukobwa bageze mu kigero cyo kwubaka, bashobora gusezerana uko bashaka. Nta nkomyi ituruka ku bwoko,\nku nkomoko cyanga se idini. Mubyerekeye kurongora umugabo n'umugore bahwanije agaciro, mbere yo gusezerana, igihe\nbali kumwe ndetse n'iyo batandukanye.\nNtabagomba gushyingirwa batabyiyemereye ubwabo.\nIshingiro ryambere ry'umubano mu bantu ni murugo, amategeko ya leta agomba kururengera.\nArticle 17.\nUmuntu wese afite ububasha bwo kugira icyo yitungira, ukwe kwa yenyine cyanga se afatanije n'abandi.\nNtawe ushobora kunyagwa ikintu yitungiye ku karengane.\nArticle 18.\nMu bitekerezo by'umuntu, mu bimutunganiye idini, buli muntu agomba gushyira akizana. Nukuvuga ko ashobora\nguhindura ibitekezo bye n'idini, kubigaragaza mu ruhame cyanga ahiherereye, kubyigisha na kubikulikiza, ku mutima\nno mu mihango ibigaragaza.\nArticle 19.\nBuli muntu akwiye gutekerza no kuvuga akamuli ku mutima. Nukuvuga ko adakwiye kuzira ibitekerezo bye, ko ashobora\ngushaka, guhabwa no kwamamaza hose uko ashaka ibihuje n'icyo atekereza.\nArticle 20.\nAbantu bashobora guterana na kwiremamo amashyaka mu mahoro.\nNta muntu ukwiye guhatirwa kwinjira mw'ishyaka atabishaka.\nArticle 21.\nBuli muntu afite uburenganzira bwo guhagurukira ibyerekeye ubutegetsi bw'igihugu cye kavukire, ali ukubyigiramo\nubwe, cyanga se kubishinga intumwa zatowe bitalimo agahato.\nMu byo gukorera leta y'igihugu cyabo, abaturage bose bagomba gucishwa mu kigero kimwe.\nUbutegetsi mu gihugu bukomoka ku bushake bw'abaturage. Ubwo bushake bugaragara uko igihe cy'itora kigarutse.\nMw'itora abaturage bose bakuze bahwanije ijwe, kandi bitorera uwo bashatse nta gahato."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "c2951eb408011e3e85b68a1001b5698b",
            "Index": 2,
            "Label": "3",
            "Size": [
                595.0,
                842.0
            ],
            "Text": "Article 22.\nUmuntu wese mu gihugu niko agizwe n'abandi. Ishyaka ry'abaturage n'ubugobokane bw'igihugu bigomba gukiza buli\nmuntu, bikamugeza ku mibereho imukwiye kandi imufasha kujyambere.\nArticle 23.\nUmuntu wese akwiye kubona umulimo yihitiyemo nta gahato. Akawukora mu neza, bitalimo amananiza kandi atikanga\nkubura amulimo.\nAbakora umulimo umwe bose bagomba guhembwa kimwe, nta kubera,\nUmukozi wese agomba guhabwa umushahara umutunze we n'abe, kandi akanarengerwa n'amategeko alinda abakozi\nakarengane,\nUmuntu wese ashobora gufatanya n'abandi gushinga syndicats zimurengera.\nArticle 24.\nBuli muntu ukora agomba kurangiza akazi mu masaha akwiye no guhabwa ibiruhuko, kandi iminsi ahawe y'ibiruhuko\nagomba nayo kuyihemberwa.\nArticle 25.\nUmuntu wese akwiye ikimubeshaho neza , we n'abo mu rugo, cyane cyane mu byerekeye imyambaro ibyo kurya, aho atuye\nn'ibyo kwivuza, mbese ibya ngombwa byose ngo umuntu ashobore kubaho. Iyo umuntu yabuze akazi, igihe c'indwara\ncyanga ubumuga, mu bupfakazi no mu zabukuru, mbese iyo umuntu atakigira ikimubeshaho bidaturutse ku bwende bwe,\nagombwa gutungwa n'integanyo leta yageneye iminsi mibi.\nAbabyeyi n'abana bakwiye cyane gufashwa. Kandi abana bose ndetse n'ibinyandaro, bagomba kurengerwa kimwe.\nArticle 26.\nUmuntu wese agomba kurerwa na guhabwa ku busa inyigisho zose z'amashuli yambere. Amashuli y'abanyamyuga agomba\ngukwira hose. Kandi ababishoboye bose bagomba gufashwa kimwe kujya mu mashuli makuru.\nImilerere n'yo igomba kugeza abantu ku bugabo buhamye kubongeramo icyubahiro cy'agaciro ka buli muntu n'ibyo\nafitiye uburenganzira byose. Imilerere niyo izatera imbaga z'amoko anyuranye, nako ibihugu byose, kwumvikana no\nkubana bitanduranya nibwo buryo bwo gufatanya na l'ONU gukwiza amahoro hose.\nAbabyeyi bafite uburenganzira bwo gutoraniliza abana babo imilerere ibakwiye.\nArticle 27.\nUmuntu wese akwiye uko ashaka mu gitaramo cyogeza ubutore n'umuco w'igihugu, akwiye kwizihiza ibinezereje byose no\nguharanira amajyambere n'ibyiza byose ubuhanga butuma dushyikira.\nAbahanga bahimbye ikintu gishya cyanga se abanditsi b'ibitabo, bishobora kubaviramo inyungu y'ikiguzi cya byo\ncyanga se y'agaciro bibahesha, nabyo bikarengerwa n'amategeko y'igihugu.\nArticle 28.\nIbyemejwe byose muli ili Tangazo bigomba amahoro mu baturage, ndetse no mu mibanire y'igihugu, kugira ngo\nbishobore kugilira umuntu wese akamaro kahageze.\nArticle 29.\nUmuntu nawe agomba kumenya agaciro k'urugaga rw'abo atuyemo,kuko narwo rumufasha kwigeza ku bugabo buhamye.\nMu burenganzira bwe bwose n'agaciro afite buli muntu agomba kugarukira ku rubibi yashingiwe n'amategeko y'igihugu,\nkugira ngo n'abandi bagere ku gaciro kabo n'uburenganzira bwabo, mu neza n'ituze vy'ingaga y'abadasumbana.\nIbyo byose byahamijwe ntawe ushobora kubyigarulira ku buryo buciye ukubili n'amaherzo l'ONU yimilije imbere.\nArticle 30.\nMu magambo yose y'ili Tangazo, nta Leta, nta ngaga, nta n'umuntu ushobora kwibwira ko hali ilimuga ububasha\nbwatuma atambuka ku byemejweho uburenganzira muli ili Tangazo."
        }
    }
}
