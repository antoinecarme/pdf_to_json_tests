{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468896,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Taliki ya cumi y'ukwa desembri mu mwaka wa 1948, niwo munsi Ikoraniro rusange rya ONU\nryemeje likanamenyesha Itangazo ryo kwamamaza hose ibyerekeye agaciro ka Muntu.\nIkoraniro rusange ryasabye ibihugu byose bili muli l'ONU gukora uko bishoboye kugira\nngo iryo Tangazo lizatangirwe ku mugaragaro, ryamamare hose kandi lisobanurwe, cyane\ncyane mu mashuli, ali amato ali ayisumbuye, mu bihugu byose, ibyigenga n'ibigitegekwa.\nITANGAZO RYAMAMAZA HOSE AGACIRO K'UMUNTU\nIntangiliro.\nIkoraniro rusange lilibutsa ko:\n- Ugushyira ukizana, ituze n'ubutungane mu bihugu bishingiye ku karusho ka buli muntu,\nkadasibangana, gahamya icyubahiro akwiye n'agaciro twese duhulijeho,\n- Gusuzugura no kwirengagiza ako gaciro n'icyubahiro bya buli muntu nibyo byateye bamwe\nimigenzereze isa n'iy'inyamaswa, umutima w'umuntu utakwihanganira. Nicyogituma twemeza\nko icyo umuntu wese yimilije imbere y'ibindi al'ugushyira akizana, nta nkomyi mu mvugo\nno mu bitekerezo, akibera aho nta nduru nta butindi,\n- Ali ngombwa ko hashingwa amategeko arengera ako gaciro ka buli muntu, akamulinda\nubuja n'agahato,\n- Ikindi ngombwa nu gukomeza umubano w'ibihugu,\n- Ibihugu byunz'ubumwe byiyemeje muli Charte ya l'ONU kuzahora byubaha agaciro k'umuntu\nwese, yaba umugore yaba umugabo, bose niko bakwiye kwubahwa kimwe. Ibyo bihugu\nbyiyemeje kandi kuzaharanira amajyambere mu mibanire m'imibereho y'abantu ku mudendezo,\n- Ibihugu byose byunz'ubumwe byarahiliye gufasha umuryango wa l'ONU kwubahisha hose\nagaciro n'uburenganzira bishingiye kuli kamere ya buli muntu,\n- Kugira ngo ibyo twarahiliye tubishyikire, tugomba no guhuza igitekerezo ku byerekeye\nako gaciro n'uburenganzira bya buli muntu,\n- Ikoraniro rusange ryamamaje ili Tangazo ryerekeye agaciro ka buli muntu, ligomba\nkuyobora abaturage b'ibihugu byose uburyo bwo kwitoza umuco wo kwubaha agaciro\nn'uburenganzira bw'umuntu. Uwo muco niwo amategeko agenga buli gihugu n'atunganya\numubano w'igihugu agomba gushishikalira kwinjuza muli byose, ali nu nyigisho\nz'urubyiruko mu mashuli, ali no mu milirere yose y'abaturage, kugira ngo bose hamwe,\nali abatuye mu bihugu muli l'ONU, ndetse n'abatarashyikira ubwigenge, uwo muco abe\naliwo bimiliza imbere.\nArticle 1.\nAbantu bose bavuka aliko bakwiye agaciro no kwubahwa kimwe. Bose bavukana ubwenge\nn'umutima, bagomba kugilirana kivandimwe.\nArticle 2.\nUmuntu wese akwiye kwemererwa kwafite agaciro n'uburenganzira bwose bwahamijwe muli ili\nTangazo. Nta muntu uzongera gucishwa ku wundi ku mpamvu gusa z'ubwoko, ibara\nry'umubili, idini yemera cyanga se ibitekerezo afite muli politique no mu zindi ngingo,\nntawe uzazira igihugu akomokamo, ubworo amavuka cyanga se indi mimerere yindi.\nKandi nta muntu uruta undi, ngo kuko baba bakomoka mu bihugu batareshya. Ali abaturage",
            "Image": "5b1788fbd4fb1d2e1c72bc55f63ff9d8"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "b'ibihugu byigenga cyanga se bigitwarwa, bikiyoborwa n'ibindi, bose ni abantu kimwe.\nArticle 3.\nUmuntu wese agomba kubaho, gushyira akizana no kutarengana.\nArticle 4.\nNta muntu ukwiye guhinduka imbohe cyanga umuja. Kugira abantu abaja cyanga se\nkubacururuza biraciwe rwose.\nArticle 5.\nNta muntu ugomba kugilirwa urugomo, kuzira agashinyaguro, kwicwa urupfu rubi.\nArticle 6.\nAho umuntu ali hose agomba kurengerwa n'amategeko y'igihugu.\nArticle 7.\nAbantu bose ni kimwe ku byerekeye amategeko, kandi bose niki agomba kubarengera kimwe,\nakabalinda akarengane gaciye ukubili n'ili Tangazo, akabalinda ndetse n'ibishobora\nbyose gutera ako karengane.\nArticle 8.\nBuli muntu afite ububasha bwo kuregera inkiko imigenzereze yose iciye ku burenganzira\nyahawe n'amategeko.\nArticle 9.\nNtawe ushobora gufunga umuntu ku karengane cyanga se kumuca mu gihugu.\nArticle 10.\nUrubanza rw'umuntu wese, mbere yo gucibwa, rugomba kwumvikana ku mugaragaro, nta\nkarengane, abacamanza bakabona kurukiranura batabera.\nArticle 11.\nUmuntu wese urezwe igicumuro, mu gihe ataracirwa urubanza rukimuhamya, agomba gufatwa\nnk'intungane kugeza igihe ubugiranabi bwe bwemeza n'urukiko kumugaragaro, kandi bamaze\nkumuha uburyo bwose bwo kwiburanira.\nNta muntu ugomba guhanirwa amafuti yigeze gukora, niba mu gihe ayakoze nta tegeko\nry'igihugu cyanga ryerekeye umubano w'igihugu, ryali libibujije. Kandi lero nta\nn'uzajya acibwa igihano kirenze icyali gitegetswe, igihe akoze akabi agomba guhanirwa.\nArticle 12.\nNtawe ugomba kwirohera nta mpamvu mu byerekeye imibereho y'umuntu n'iy'abe, mu rugo rwe\nno mu nzandiko ze, cyanga se ngo amusebye. Muli ibyo byose kandi amategeko y'igihugu\nagomba kulinda umuntu wese akarengane.\nArticle 13.",
            "Image": "617ef11bb6e4edfb488d4a0c17829e6c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Umuntu wese agomba kugenda uko ashaka mu gihugu, no kwihitiramwo aho ashaka gutura.\nUmuntu wese ashobora kuva mu gihugu abishatse, no kugaruka mu gihugu cye kavukire.\nArticle 14.\nUmuntu wese, iyo atotejwe, ashobora guhungira mo kwakirwa mu bindi bihugu.\nUbwo burenganzira aliko ntibwarengera umuntu ukulikiranywe kubera ubugome busanzwe,\ncyangase imigenzereze ye inyuranye n'amaherezo l'ONU yimilije imbere.\nArticle 15.\nBuli muntu agomba kwitilirwa igihugu cye kavukire.\nIcyo kimenyetso cy'ubuturage ntawe ushobora kukinyagwa ku karengane, aliko umuntu\nashobora kwiyakira ubuturage bw'aho yihitiyemo.\nArticle 16.\nUmuhungu n'umukobwa bageze mu kigero cyo kwubaka, bashobora gusezerana uko bashaka. Nta\nnkomyi ituruka ku bwoko, ku nkomoko cyanga se idini. Mubyerekeye kurongora umugabo\nn'umugore bahwanije agaciro, mbere yo gusezerana, igihe bali kumwe ndetse n'iyo\nbatandukanye.\nNtabagomba gushyingirwa batabyiyemereye ubwabo.\nIshingiro ryambere ry'umubano mu bantu ni murugo, amategeko ya leta agomba kururengera.\nArticle 17.\nUmuntu wese afite ububasha bwo kugira icyo yitungira, ukwe kwa yenyine cyanga se\nafatanije n'abandi.\nNtawe ushobora kunyagwa ikintu yitungiye ku karengane.\nArticle 18.\nMu bitekerezo by'umuntu, mu bimutunganiye idini, buli muntu agomba gushyira akizana.\nNukuvuga ko ashobora guhindura ibitekezo bye n'idini, kubigaragaza mu ruhame cyanga\nahiherereye, kubyigisha na kubikulikiza, ku mutima no mu mihango ibigaragaza.\nArticle 19.\nBuli muntu akwiye gutekerza no kuvuga akamuli ku mutima. Nukuvuga ko adakwiye kuzira\nibitekerezo bye, ko ashobora gushaka, guhabwa no kwamamaza hose uko ashaka ibihuje\nn'icyo atekereza.\nArticle 20.\nAbantu bashobora guterana na kwiremamo amashyaka mu mahoro.\nNta muntu ukwiye guhatirwa kwinjira mw'ishyaka atabishaka.\nArticle 21.\nBuli muntu afite uburenganzira bwo guhagurukira ibyerekeye ubutegetsi bw'igihugu cye",
            "Image": "6417ae7453c518fc3f884a4bf755dd1e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "kavukire, ali ukubyigiramo ubwe, cyanga se kubishinga intumwa zatowe bitalimo agahato.\nMu byo gukorera leta y'igihugu cyabo, abaturage bose bagomba gucishwa mu kigero kimwe.\nUbutegetsi mu gihugu bukomoka ku bushake bw'abaturage. Ubwo bushake bugaragara uko\nigihe cy'itora kigarutse. Mw'itora abaturage bose bakuze bahwanije ijwe, kandi bitorera\nuwo bashatse nta gahato.\nArticle 22.\nUmuntu wese mu gihugu niko agizwe n'abandi. Ishyaka ry'abaturage n'ubugobokane\nbw'igihugu bigomba gukiza buli muntu, bikamugeza ku mibereho imukwiye kandi imufasha\nkujyambere.\nArticle 23.\nUmuntu wese akwiye kubona umulimo yihitiyemo nta gahato. Akawukora mu neza, bitalimo\namananiza kandi atikanga kubura amulimo.\nAbakora umulimo umwe bose bagomba guhembwa kimwe, nta kubera,\nUmukozi wese agomba guhabwa umushahara umutunze we n'abe, kandi akanarengerwa\nn'amategeko alinda abakozi akarengane,\nUmuntu wese ashobora gufatanya n'abandi gushinga syndicats zimurengera.\nArticle 24.\nBuli muntu ukora agomba kurangiza akazi mu masaha akwiye no guhabwa ibiruhuko, kandi\niminsi ahawe y'ibiruhuko agomba nayo kuyihemberwa.\nArticle 25.\nUmuntu wese akwiye ikimubeshaho neza , we n'abo mu rugo, cyane cyane mu byerekeye\nimyambaro ibyo kurya, aho atuye n'ibyo kwivuza, mbese ibya ngombwa byose ngo umuntu\nashobore kubaho. Iyo umuntu yabuze akazi, igihe c'indwara cyanga ubumuga, mu bupfakazi\nno mu zabukuru, mbese iyo umuntu atakigira ikimubeshaho bidaturutse ku bwende bwe,\nagombwa gutungwa n'integanyo leta yageneye iminsi mibi.\nAbabyeyi n'abana bakwiye cyane gufashwa. Kandi abana bose ndetse n'ibinyandaro, bagomba\nkurengerwa kimwe.\nArticle 26.\nUmuntu wese agomba kurerwa na guhabwa ku busa inyigisho zose z'amashuli yambere.\nAmashuli y'abanyamyuga agomba gukwira hose. Kandi ababishoboye bose bagomba gufashwa\nkimwe kujya mu mashuli makuru.\nImilerere n'yo igomba kugeza abantu ku bugabo buhamye kubongeramo icyubahiro cy'agaciro\nka buli muntu n'ibyo afitiye uburenganzira byose. Imilerere niyo izatera imbaga z'amoko\nanyuranye, nako ibihugu byose, kwumvikana no kubana bitanduranya nibwo buryo bwo\ngufatanya na l'ONU gukwiza amahoro hose.\nAbabyeyi bafite uburenganzira bwo gutoraniliza abana babo imilerere ibakwiye.\nArticle 27.",
            "Image": "4bf14b561a5456da3459b792d71a600c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Umuntu wese akwiye uko ashaka mu gitaramo cyogeza ubutore n'umuco w'igihugu, akwiye\nkwizihiza ibinezereje byose no guharanira amajyambere n'ibyiza byose ubuhanga butuma\ndushyikira.\nAbahanga bahimbye ikintu gishya cyanga se abanditsi b'ibitabo, bishobora kubaviramo\ninyungu y'ikiguzi cya byo cyanga se y'agaciro bibahesha, nabyo bikarengerwa n'amategeko\ny'igihugu.\nArticle 28.\nIbyemejwe byose muli ili Tangazo bigomba amahoro mu baturage, ndetse no mu mibanire\ny'igihugu, kugira ngo bishobore kugilira umuntu wese akamaro kahageze.\nArticle 29.\nUmuntu nawe agomba kumenya agaciro k'urugaga rw'abo atuyemo,kuko narwo rumufasha\nkwigeza ku bugabo buhamye.\nMu burenganzira bwe bwose n'agaciro afite buli muntu agomba kugarukira ku rubibi\nyashingiwe n'amategeko y'igihugu, kugira ngo n'abandi bagere ku gaciro kabo\nn'uburenganzira bwabo, mu neza n'ituze vy'ingaga y'abadasumbana.\nIbyo byose byahamijwe ntawe ushobora kubyigarulira ku buryo buciye ukubili n'amaherzo\nl'ONU yimilije imbere.\nArticle 30.\nMu magambo yose y'ili Tangazo, nta Leta, nta ngaga, nta n'umuntu ushobora kwibwira ko\nhali ilimuga ububasha bwatuma atambuka ku byemejweho uburenganzira muli ili Tangazo.",
            "Image": "80ea09bf21fc59e055ae55ad5b9c231e"
        }
    }
}
