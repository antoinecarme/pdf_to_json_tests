{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468808,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Taliki ya cumi y'ukwa desembri mu mwaka wa 1948, niwo munsi Ikoraniro\nrusange rya ONU ryemeje likanamenyesha Itangazo ryo kwamamaza hose\nibyerekeye agaciro ka Muntu. Ikoraniro rusange ryasabye ibihugu byose\nbili muli l'ONU gukora uko bishoboye kugira ngo iryo Tangazo\nlizatangirwe ku mugaragaro, ryamamare hose kandi lisobanurwe, cyane\ncyane mu mashuli, ali amato ali ayisumbuye, mu bihugu byose, ibyigenga\nn'ibigitegekwa.\nITANGAZO RYAMAMAZA HOSE AGACIRO K'UMUNTU\nIntangiliro.\nIkoraniro rusange lilibutsa ko:\n- Ugushyira ukizana, ituze n'ubutungane mu bihugu bishingiye ku karusho\nka buli muntu, kadasibangana, gahamya icyubahiro akwiye n'agaciro twese\nduhulijeho,\n- Gusuzugura no kwirengagiza ako gaciro n'icyubahiro bya buli muntu\nnibyo byateye bamwe imigenzereze isa n'iy'inyamaswa, umutima w'umuntu\nutakwihanganira. Nicyogituma twemeza ko icyo umuntu wese yimilije imbere\ny'ibindi al'ugushyira akizana, nta nkomyi mu mvugo no mu bitekerezo,\nakibera aho nta nduru nta butindi,\n- Ali ngombwa ko hashingwa amategeko arengera ako gaciro ka buli muntu,\nakamulinda ubuja n'agahato,\n- Ikindi ngombwa nu gukomeza umubano w'ibihugu,\n- Ibihugu byunz'ubumwe byiyemeje muli Charte ya l'ONU kuzahora byubaha\nagaciro k'umuntu wese, yaba umugore yaba umugabo, bose niko bakwiye\nkwubahwa kimwe. Ibyo bihugu byiyemeje kandi kuzaharanira amajyambere mu\nmibanire m'imibereho y'abantu ku mudendezo,\n- Ibihugu byose byunz'ubumwe byarahiliye gufasha umuryango wa l'ONU\nkwubahisha hose agaciro n'uburenganzira bishingiye kuli kamere ya buli\nmuntu,\n- Kugira ngo ibyo twarahiliye tubishyikire, tugomba no guhuza\nigitekerezo ku byerekeye ako gaciro n'uburenganzira bya buli muntu,\n- Ikoraniro rusange ryamamaje ili Tangazo ryerekeye agaciro ka buli\nmuntu, ligomba kuyobora abaturage b'ibihugu byose uburyo bwo kwitoza\numuco wo kwubaha agaciro n'uburenganzira bw'umuntu. Uwo muco niwo\namategeko agenga buli gihugu n'atunganya umubano w'igihugu agomba\ngushishikalira kwinjuza muli byose, ali nu nyigisho z'urubyiruko mu\nmashuli, ali no mu milirere yose y'abaturage, kugira ngo bose hamwe, ali\nabatuye mu bihugu muli l'ONU, ndetse n'abatarashyikira ubwigenge, uwo\nmuco abe aliwo bimiliza imbere.\nArticle 1.\nAbantu bose bavuka aliko bakwiye agaciro no kwubahwa kimwe. Bose\nbavukana ubwenge n'umutima, bagomba kugilirana kivandimwe.",
            "Image": "b2477cd2bc9a71281844894519965237"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Article 2.\nUmuntu wese akwiye kwemererwa kwafite agaciro n'uburenganzira bwose\nbwahamijwe muli ili Tangazo. Nta muntu uzongera gucishwa ku wundi ku\nmpamvu gusa z'ubwoko, ibara ry'umubili, idini yemera cyanga se\nibitekerezo afite muli politique no mu zindi ngingo, ntawe uzazira\nigihugu akomokamo, ubworo amavuka cyanga se indi mimerere yindi.\nKandi nta muntu uruta undi, ngo kuko baba bakomoka mu bihugu batareshya.\nAli abaturage b'ibihugu byigenga cyanga se bigitwarwa, bikiyoborwa\nn'ibindi, bose ni abantu kimwe.\nArticle 3.\nUmuntu wese agomba kubaho, gushyira akizana no kutarengana.\nArticle 4.\nNta muntu ukwiye guhinduka imbohe cyanga umuja. Kugira abantu abaja\ncyanga se kubacururuza biraciwe rwose.\nArticle 5.\nNta muntu ugomba kugilirwa urugomo, kuzira agashinyaguro, kwicwa urupfu\nrubi.\nArticle 6.\nAho umuntu ali hose agomba kurengerwa n'amategeko y'igihugu.\nArticle 7.\nAbantu bose ni kimwe ku byerekeye amategeko, kandi bose niki agomba\nkubarengera kimwe, akabalinda akarengane gaciye ukubili n'ili Tangazo,\nakabalinda ndetse n'ibishobora byose gutera ako karengane.\nArticle 8.\nBuli muntu afite ububasha bwo kuregera inkiko imigenzereze yose iciye ku\nburenganzira yahawe n'amategeko.\nArticle 9.\nNtawe ushobora gufunga umuntu ku karengane cyanga se kumuca mu gihugu.\nArticle 10.\nUrubanza rw'umuntu wese, mbere yo gucibwa, rugomba kwumvikana ku\nmugaragaro, nta karengane, abacamanza bakabona kurukiranura batabera.\nArticle 11.\nUmuntu wese urezwe igicumuro, mu gihe ataracirwa urubanza rukimuhamya,\nagomba gufatwa nk'intungane kugeza igihe ubugiranabi bwe bwemeza\nn'urukiko kumugaragaro, kandi bamaze kumuha uburyo bwose bwo\nkwiburanira.",
            "Image": "718759f36a8147d613ed679d81538251"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nta muntu ugomba guhanirwa amafuti yigeze gukora, niba mu gihe ayakoze\nnta tegeko ry'igihugu cyanga ryerekeye umubano w'igihugu, ryali\nlibibujije. Kandi lero nta n'uzajya acibwa igihano kirenze icyali\ngitegetswe, igihe akoze akabi agomba guhanirwa.\nArticle 12.\nNtawe ugomba kwirohera nta mpamvu mu byerekeye imibereho y'umuntu\nn'iy'abe, mu rugo rwe no mu nzandiko ze, cyanga se ngo amusebye. Muli\nibyo byose kandi amategeko y'igihugu agomba kulinda umuntu wese\nakarengane.\nArticle 13.\nUmuntu wese agomba kugenda uko ashaka mu gihugu, no kwihitiramwo aho\nashaka gutura.\nUmuntu wese ashobora kuva mu gihugu abishatse, no kugaruka mu gihugu cye\nkavukire.\nArticle 14.\nUmuntu wese, iyo atotejwe, ashobora guhungira mo kwakirwa mu bindi\nbihugu.\nUbwo burenganzira aliko ntibwarengera umuntu ukulikiranywe kubera\nubugome busanzwe, cyangase imigenzereze ye inyuranye n'amaherezo l'ONU\nyimilije imbere.\nArticle 15.\nBuli muntu agomba kwitilirwa igihugu cye kavukire.\nIcyo kimenyetso cy'ubuturage ntawe ushobora kukinyagwa ku karengane,\naliko umuntu ashobora kwiyakira ubuturage bw'aho yihitiyemo.\nArticle 16.\nUmuhungu n'umukobwa bageze mu kigero cyo kwubaka, bashobora gusezerana\nuko bashaka. Nta nkomyi ituruka ku bwoko, ku nkomoko cyanga se idini.\nMubyerekeye kurongora umugabo n'umugore bahwanije agaciro, mbere yo\ngusezerana, igihe bali kumwe ndetse n'iyo batandukanye.\nNtabagomba gushyingirwa batabyiyemereye ubwabo.\nIshingiro ryambere ry'umubano mu bantu ni murugo, amategeko ya leta\nagomba kururengera.\nArticle 17.\nUmuntu wese afite ububasha bwo kugira icyo yitungira, ukwe kwa yenyine\ncyanga se afatanije n'abandi.\nNtawe ushobora kunyagwa ikintu yitungiye ku karengane.\nArticle 18.",
            "Image": "7389536e3f89caf8252b253dda4d586a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mu bitekerezo by'umuntu, mu bimutunganiye idini, buli muntu agomba\ngushyira akizana. Nukuvuga ko ashobora guhindura ibitekezo bye n'idini,\nkubigaragaza mu ruhame cyanga ahiherereye, kubyigisha na kubikulikiza,\nku mutima no mu mihango ibigaragaza.\nArticle 19.\nBuli muntu akwiye gutekerza no kuvuga akamuli ku mutima. Nukuvuga ko\nadakwiye kuzira ibitekerezo bye, ko ashobora gushaka, guhabwa no\nkwamamaza hose uko ashaka ibihuje n'icyo atekereza.\nArticle 20.\nAbantu bashobora guterana na kwiremamo amashyaka mu mahoro.\nNta muntu ukwiye guhatirwa kwinjira mw'ishyaka atabishaka.\nArticle 21.\nBuli muntu afite uburenganzira bwo guhagurukira ibyerekeye ubutegetsi\nbw'igihugu cye kavukire, ali ukubyigiramo ubwe, cyanga se kubishinga\nintumwa zatowe bitalimo agahato.\nMu byo gukorera leta y'igihugu cyabo, abaturage bose bagomba gucishwa mu\nkigero kimwe.\nUbutegetsi mu gihugu bukomoka ku bushake bw'abaturage. Ubwo bushake\nbugaragara uko igihe cy'itora kigarutse. Mw'itora abaturage bose bakuze\nbahwanije ijwe, kandi bitorera uwo bashatse nta gahato.\nArticle 22.\nUmuntu wese mu gihugu niko agizwe n'abandi. Ishyaka ry'abaturage\nn'ubugobokane bw'igihugu bigomba gukiza buli muntu, bikamugeza ku\nmibereho imukwiye kandi imufasha kujyambere.\nArticle 23.\nUmuntu wese akwiye kubona umulimo yihitiyemo nta gahato. Akawukora mu\nneza, bitalimo amananiza kandi atikanga kubura amulimo.\nAbakora umulimo umwe bose bagomba guhembwa kimwe, nta kubera,\nUmukozi wese agomba guhabwa umushahara umutunze we n'abe, kandi\nakanarengerwa n'amategeko alinda abakozi akarengane,\nUmuntu wese ashobora gufatanya n'abandi gushinga syndicats zimurengera.\nArticle 24.\nBuli muntu ukora agomba kurangiza akazi mu masaha akwiye no guhabwa\nibiruhuko, kandi iminsi ahawe y'ibiruhuko agomba nayo kuyihemberwa.\nArticle 25.\nUmuntu wese akwiye ikimubeshaho neza , we n'abo mu rugo, cyane cyane mu\nbyerekeye imyambaro ibyo kurya, aho atuye n'ibyo kwivuza, mbese ibya",
            "Image": "6647a11b09abd7313ee12f48d9ca0dfd"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ngombwa byose ngo umuntu ashobore kubaho. Iyo umuntu yabuze akazi, igihe\nc'indwara cyanga ubumuga, mu bupfakazi no mu zabukuru, mbese iyo umuntu\natakigira ikimubeshaho bidaturutse ku bwende bwe, agombwa gutungwa\nn'integanyo leta yageneye iminsi mibi.\nAbabyeyi n'abana bakwiye cyane gufashwa. Kandi abana bose ndetse\nn'ibinyandaro, bagomba kurengerwa kimwe.\nArticle 26.\nUmuntu wese agomba kurerwa na guhabwa ku busa inyigisho zose z'amashuli\nyambere. Amashuli y'abanyamyuga agomba gukwira hose. Kandi ababishoboye\nbose bagomba gufashwa kimwe kujya mu mashuli makuru.\nImilerere n'yo igomba kugeza abantu ku bugabo buhamye kubongeramo\nicyubahiro cy'agaciro ka buli muntu n'ibyo afitiye uburenganzira byose.\nImilerere niyo izatera imbaga z'amoko anyuranye, nako ibihugu byose,\nkwumvikana no kubana bitanduranya nibwo buryo bwo gufatanya na l'ONU\ngukwiza amahoro hose.\nAbabyeyi bafite uburenganzira bwo gutoraniliza abana babo imilerere\nibakwiye.\nArticle 27.\nUmuntu wese akwiye uko ashaka mu gitaramo cyogeza ubutore n'umuco\nw'igihugu, akwiye kwizihiza ibinezereje byose no guharanira amajyambere\nn'ibyiza byose ubuhanga butuma dushyikira.\nAbahanga bahimbye ikintu gishya cyanga se abanditsi b'ibitabo, bishobora\nkubaviramo inyungu y'ikiguzi cya byo cyanga se y'agaciro bibahesha,\nnabyo bikarengerwa n'amategeko y'igihugu.\nArticle 28.\nIbyemejwe byose muli ili Tangazo bigomba amahoro mu baturage, ndetse no\nmu mibanire y'igihugu, kugira ngo bishobore kugilira umuntu wese akamaro\nkahageze.\nArticle 29.\nUmuntu nawe agomba kumenya agaciro k'urugaga rw'abo atuyemo,kuko narwo\nrumufasha kwigeza ku bugabo buhamye.\nMu burenganzira bwe bwose n'agaciro afite buli muntu agomba kugarukira\nku rubibi yashingiwe n'amategeko y'igihugu, kugira ngo n'abandi bagere\nku gaciro kabo n'uburenganzira bwabo, mu neza n'ituze vy'ingaga\ny'abadasumbana.\nIbyo byose byahamijwe ntawe ushobora kubyigarulira ku buryo buciye\nukubili n'amaherzo l'ONU yimilije imbere.\nArticle 30.\nMu magambo yose y'ili Tangazo, nta Leta, nta ngaga, nta n'umuntu\nushobora kwibwira ko hali ilimuga ububasha bwatuma atambuka ku",
            "Image": "4c2c1580ffb80d7bf05952699df146b5"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "byemejweho uburenganzira muli ili Tangazo.",
            "Image": "7e0eed822e38f2b5d85c55d3abc38100"
        }
    }
}
