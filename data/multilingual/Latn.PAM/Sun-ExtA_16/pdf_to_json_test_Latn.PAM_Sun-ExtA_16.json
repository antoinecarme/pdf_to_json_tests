{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469994,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ding Pang Universung Karapatang Pantau A Miproklama Para Ipakilala\nYang Lalung Simple\nUling ing pamangilala king likas a karangalan at king pante at ding e alingad a\nkarapatan ding sablang lahi ding tau iyang pundasyun na ning kalayaan, hustisiya at\nkapayapan king yatu.\nDapat aintingdian ding sablang bibilug karing sablang pamilya king atin la naman\nkarapatan kalupa ra ding aliwang tau. Anggang iti e tamu aintindian, e miral ing\nkalayan, hustisiya at kapayapan.\nUling e tamu pa maie ulaga at pamanamak karing karapatang pantau mamungang\npamaglapastangan labag king konsensiya da ring sablang tau, at dasan mu rin king yatu\nking atamasa ring tau ing kalayan king pamagsalita at pamaniwala at kalayan king\npamagnasa, pamikakunu at kasakitan a iyang papakilala nang pekamatas a kapagnasan ning\nkaraniwang tau.\nLebagan do ring karapatang pantau ding dakal a tau. Ding gera at aliwa pang\nkararaptanan ilang bibie pasakit karing tau agpang king istorya at king mabilug a yatu.\nIng yatu a nung nokaring ding tau atamasa ra ing karapatang magsalita nanu man ing a\nisip da, mamili king sarili rang kapaniwalan, at mangabiyayang alang takut at alang\npamikakunu king nanu mang kaburian yang dapat mag-ing peka maulaga king keka tamung\nkapagnasan.\nUling tune maulaga, bang ing tau e mapilitang gumerang lumaban king kalupitan at\npamanapi, a ding karapatang pantau dapat proteksyunan la kapamilatan ning batas.\nDing karapatang pantau dapat proteksyunan no ning batas.\nUling tune maulagang paunlakan ing pami ugnaugnayan da ring bansa.\nDing sablang bansa kailangan lang dinang ayudang mikakalapit la.\nUling ding maemalen da ring Mesasanmetung a Bansa menalakaran la king karelang sariling\nkarta king karelang kapanaligan karing karapatang pantau, king dangal a kaulagan na\nning pangatau at king pante rang karapatan ning lalaki't babi at pinilmi neng teguyud\ning pamanasensung pang lipunan at ing mayap a kabilyan a bie a ating malawak a\nkarapatan.\nKapamilatan na ning kartang iti, ding makaanib karing Mesasanmetung a Bansa pasiwala da\ning karelang kapaniwalan karing karapatang pantau, king kaulagan, at ulaga ning balang\ntau at king pante karapatan ning lalaki't babai. Mikasundu la rin pasikapan dang\natamasa ing kaunlarang pang lipunan at ing mayap a pami bie-bie.\nUling ding kaanib a bansa mengaku la kinng makisaupan la karing Misasanmetung a Bansa,\na sikapan dang kamtan ing pamitaguyud king pamangalang at pamanupad ding sabla karing\nkarapatang pantau at karing maulagang kalayan.\nDing bansang kabilang karing Bansang Misasanmetung megaku lang misaup-saupan la king\nnanu mang paralan bang in karapatan at kalayan ding sablang tau keting yatu\nproteksyunan da at igalang.\nUling maulagang abalu ra ding sabla ding karapatan at kalayang iti bang pilming matupad\ning pangakung iti.",
            "Image": "a4aae5ae9756f9aaf4cde78f8e2df6c4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "At muna kaulagang aintindian da ring sablang bansa nung nanu la ring karapatan at\nkalayan a reti bang atuparan la ding pangaku.\nPauli na niti, papasiwala na ning pangalaganap a kapulungan ing pamisiwala mabilug a\nyatu ding karapatang pantau anting metung a pangalaganap a dalerayan ning tagumpe para\nkaring sablang tau at ding sabla nang parting pang lipunan ding memalen, a palagi rang\nisipan ing pamipasiwalang iti, masikap la king kapamilatan na ning pamanuru at\npamagaral at aguyud da ing pamanggalang karing karapatan at kalayan a iti at\nkapamilatan da ring masasanting a dalerayan, pambansa at pangyatu man, tiyakan ing\npanglaganap at mabisang pamipaalaga at pamanupad kareti, karing memalen ding musmung\nkaanib a Estado at karing memalen ding teritoryung sasakupan da.\nPepasiwala na ning Panglaganap a Kapulungan ding Mesasanmetung a Bansa iting pangyatung\npangalaganap a dalerayan ning tagumpe para karing sablang tau at karing sablang bansa.\nAduan da karing sablang tau at karing anggang grupu ding lipunan a isundung pagsikapang\nakamtan ding kapakayan a reti kapamilatan ning pamanuru king pamangglalang karing\nkarapatang pantau at kalayan at king kapamilatan ning pamipatibe ding batas a bibie\nmigit a masanting a proteksyun karing karapatang kalayang iti.\nArtikulo 1\nDing sablang tau mibait lang malaya at pante-pante king karangalan at karapatan. Ila\nmipagkaluban lang katuliran at konsensiya ay dapat misaupan king diwang pamikapatiran.\nArtikulo 2\nIng balang metung atin iyang karapatan karing anggang karapatan at kalayang tikda na\nning Proklamasyun a iti, king alang lalon ninu mang lahi, kule, pangatau, salita,\nreliyun, kapaniwalan king pulitika o aliwa pang pamaniwala penibatang bansa o lipunan,\npibandian, kepaitan o aliwa pang kabilyan.\nMaliban pa kareta, ing pamialiwang paglalawe tungkul king pulitika e dapat magawa\nagpang king kabilyang pulitikal, sakup o pangyatu ning bansa o teritoryu a nung nokarin\niya ing tau magsasarili iya man iti, mamasa, e magsarili o king lalam ning aliwang\nmitakdang pamaggobierno.\nArtikulo 3\nDing balang metung atin lang karapatang mie kalayan at kaligtasan antimong tau.\nArtikulo 4\nAlang ninu man ing dapat gawan alipan o busabus; makabawal la ding sablang bage\npamanalipa at pamangalakal alipan.\nArtikulo 5\nAlang ninu man ing mipailalam ya king labis a pamipasakit o pamagmalupit, a e makatau\nmababang pamanuring o pamamarusa.\nArtikulo 6\nIng balang metung atin iyang karapatang kilalanan, nokarin man, anting metung a tau\nking arap ning batas.\nArtikulo 7",
            "Image": "2ff8c88025330b88ec250344bb7caf04"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ding sabla pante-pante la king arap ning atas at atin lang karapatan king pante-pante\nproteksyun ning batas a alang pipilinan. Ding sabla atin lang karapatan king pante-\npante laban king nanu mang pamimili a labag king Proklamasyun a iti at laban king nanu\nmang pamanulsul king mesabing pamamili.\nArtikulo 8\nIng balang metung atin iyang karapatan king mabisang atul ning karapat-dapat a\npambansang huwes agpang karing lalabag karing panimulang karapatan a ipagkalub na kaya\nning konstitusyun o ning batas.\nArtikulo 9\nAlang ninu man ing mipailalam ya king e makaturlirang pangarakap, pamipakulung o\npamipaugse.\nArtikulo 10\nBalang metung atin lang lubus a pante-panteng karapatan king makatuliran at lantad a\npamaglitis ning metung a malaya at alang kikilingang usgadu king pamaniguru na karing\nkayang karapatan at pakibatan at nanu mang dimandang kriminal laban kaya.\nArtikulo 11\nIng balang metung a akusadu king kasalanan a miparusan at ing karapatan ning ninu mang\ntaung mi akusang linabag karing batas atin iyang karapatang ituring inosenti o alang\nsala anggang e mipatunayang mikasala agpang king batas king makalantad a pamaglitis\natilu kaya ding sablang grantiyang kailangan king kayang dispensa.\nAlang ninu mang miyatulang mikasala a nanu man pamikasala mipaparusan pauli na ning\nnanu mang gewa o pamangulung a e tuturing pamikasalang mipaparusan, agpang king batas a\npambansa o pangyatu, inyanga awan da ita. At e dapat miparatangang mas mabayat a parusa\nkesa kanitang bibie na ning batas iniyang megawa ing pamikasalang mipaparusan.\nArtikulo 12\nAlang ninu man ing mipailalam ya keng e makatulirang pamakialam da king kayang sarili,\npamilya, bale o karing sulat o pamanamak king kayang dangal at lagyu. Ing balang metung\nating iyang karapatan king proteksyun ning batas laban king makanyan a pamakialam o\npamanamak.\nArtikulo 13\nAtin iyang karapatang lumipat ing balang metung at manuknangan kilub ning sasakupan\nnaning balang Estado.\nAtin iyang karapatang mako ing balang metung karing sanu mang bansa, maging king\nsariling bansa, at mibalik king kayang bansa.\nArtikulo 14\nIng balang metung atin iyang karapatan a maniawad at tanggap asaylum king aliwang bansa\nnung iti pasakitan de.\nIng karapatan a iti eya magamit nung ing pamipasakit sadya lang bunga ding pamikasalang\ne pulitikal o pemangawang salungat karing kapakayan at tuntunan da ding Misasanmetung a\nBansa.",
            "Image": "670ac53016f20c3baa2345721a441323"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Artikulo 15\nIng balang metung atin iyang karapatan anting memalen.\nAlang ninu mang e makatulirang lako ra ing kayang papangamemalen o pagkaitang\nkarapatang mamalit king kayang pangamemalen.\nArtikulo 16\nDing lalaki't babai a atiyu na king ustung idad, a alang mitakdang lahi pangamemalen o\nreliyun, ating iyang karapatang maki-asawa at mika-atin iyang pamilya. Iia ating lang\npante karapatan king kasal kabang miasawa la at king pamipalako nang bisa niti.\nIng kasal magawa mu king malaya at lubus dang kaburian ding ikakasal.\nIng Pamilya likas iyang batayan parti ning lipunan at ating karapatan king proteksyun\nning lipinan at estado.\nArtikulo 17\nIng balang metung atin iyang karapatang mika-bandi pibandian a magsa-sarili at kayabe\nding aliwa.\nAlang ninu mang makatuliran para ilako ra ing kayang pibandian.\nArtikulo 18\nIng balang metung ating iyang karapatan king pami-isip, konsensiya at reliyun; kayabe\nking karapatang iti ing kalayan a mamalit king kayang reliyun o kapaniwalan, ing\nkalayan a mag dili-dili man o kayabe ding aliwa at king publiku o pribabdo, a\npamalinawan king aral, gawa pamanyamba at pamagdiwang.\nArtikulo 19\nIng balang metung atin yang karapatan at kalayan at mamye at magsiwalat a opinyun,\nkayabe ding karapatang deni atin tamung kalayan a alang maialam o pamintuan man,\ntanggap at mamie impormasyun o kaisipan keng nanumang klasing paralan a e makatarungan\nkareng limitasyun da reng kalayan a reti.\nArtikulo 20\nDing balang tau atin lang karapatan at kalayan at makiaguman at maki-alu-bilu.\nIta mu era kata apilit makiabe king nanu pa mang grupo o pami-abe-abe a labag king\nkekang kaburian.\nArtikulo 21\nIng balang metung atin iyang karapatang ganap parti king gobiernu na ning kayang bansa,\ndiretsuan o king kapamilatan ning kalayang pamili karing maging peka katawan.\nIng balang metung atin iyang karapatan king pareung pamagserbisyung pambalen king\nkayang bansa.\nIng kaburian ding memalen iya dapat maging batayan ning upaya ning gobiernu; ing\nkaburiang iti dapat ipabalu ya king pana-panaun at tuneng halalan king kapamilatan ning\npanglaganap at pante-panteng pamagbotu a magawa iya king sikretung paralan a pamagbotu",
            "Image": "93b460937a88254f86f39a04e6b8f2f1"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "o king kapamilatan ning katumbas a malayang pamiparalang pamagbotu.\nArtikulo 22\nIng balang metung anting parti na ning lipunan atin yang katuliran king kapayapan na\nning lipunan at ating karapatan king katuparan, king kapamilatan na ning pamagsikap na\nning bansa at king pami saup-saup pang kabilugang bansa at makanayun iya king kaayusan\nat pibandian ding balang Estado, ding karapatang pangkabiayayan, pang masa, at pang\nkulturang karapatan at tune kailangan ne ning kayang dangal at ning malayang pangabuu\nna ning kayang pangatau.\nArtikulo 23\nIng balang metung atin iyang karapatang magobra, malayang mamiling obra, makatuliran at\nmasanting a kabilyan king pamagobra at proteksyun laban king obra.\nIng balang metung, a alang tatangian, ating iyang katuliran king suweldung katumbas\nning kayang pipagalan.\nIng balang metung a magobra atin iyang karapatan king makatuliran at sapat a bayad a\ntitiyakan na king kayang sarili at king kayang pamilya ing pamangabiyayan a marangal,\ndagdagan pa nung kailangan, ing aliwa pang paralan ning prteksyung paniupunan.\nIng balang metung atin iyang karapatan mitatag at maki-abe karing unyun king pamangawa\npara protektahan ing kayang kapakanan.\nArtikulo 24\nIng balang metung atin iyan karapatang magpaynawa at maglibang kabilang ing makatuliran\noras ning pamaobra at ding pana-panaung piestang opisyal a ating bayad.\nArtikulo 25\nIng balang metung atin iyang karapatan king antas ning pamangabiyayan sapat para king\nmasikan a pamikakatawan at ikasanting na ning kayang sarili at ing kayang pamilya\nkayabe ing pamangan baru, pambale at ing pamanesang medikal at ding kailangang\npangserbisyung panlipunan, at ating karapatan king sekyuridad nuna milako iva obra,\nmikasakit, mabalu, tumwa o mawala ka bie o nung datang la ding maliaring e dapat asaan.\nDing inda at anak atin lang karapatan king pamanese at kasaupan. Ding anggang anak,\nkasal la man ding pengari o ali, magtamasa lang pare-pareung proteksyung panlipunan.\nArtikulo 26\nIng balang metungatin lang karapatan king pamag-aral. Ing pamag-aral dapat iyang libri,\nanggang king elementarya mu man at pamag-umpisang antas. Ing pamag-aral king primera\ndapat sapilitan iya. Ing edukasyung teknikal at propesyunal dapat makatagulaling karing\nsabla at ating matas a edukasyun atamasa ding sabla agpang king meritu.\nIng pamag-aral dapat idirekta iya king ganap nang pamgabuu ning ketaun at king\npamipatibe ning pamanggalang karing karapatang pantau at karing kalayan pang\nkonstitusyun. Itaguyud na niti ing pamikamtindi ing midinan at pamikaluguran karing\nsablang bansa, ding grupu agpang king lahi o reliyun, at paunlaran la ding obraan da\nding Mesasanmetung a Bansa bang papanatilyna ing kapayapan.\nPeka mumuna rang karapatan ding pengari ing pamamili king klasi ning pamag-aral a",
            "Image": "4dc4574b9d3019d75af82668646444ad"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ipaglalub karing karelang anak.\nArtikulo 27\nIng balang metung atin iyang karapatang malayang makiabe king bie pang kultura ning\nkomunidad, bang atamasa ing arti at munie kaganapan king pamipaunlad king siyensa at\nkaring makinabang na niti.\nIng balang metung atin iyang karapatan king proteksyun king kapakanang moral at\nmateryal a ibat king siyentipiku, panliterature o artistiko a iya ing ginawa.\nArtikulo 28\nIng balang metung atin iyang karapatan king kaayusang pangkapaligiran at pangyatu a\nding karapatan a kalayang makatakda king pamisiwalat a iti lubusan iyang akamtan.\nArtikulo 29\nIng balang metung atin lang tungkulan a dapat gampanan king komunidad at iya kabud ing\nbibie laya at lubus a kaganapan king panga tau na.\nKing pamanupad na king kayang karapatan at kalayan ing balang metung mipailalam iya\nkaring limitasyung sasaglawayan na ning batas para bangkanita akamtan ing karapad-dapat\npamangilala at paggalang karing karapatan at kalayan ding aliwa at apakibatan ing\nmakatulirang pamangailangan ning moralidad, kaayusang pambalen at panlaganap a\nkapakanan king metung a demokratikung lipunan.\nDing karapatan at kalayan a iti, ela kapilan man magamit a makasalungat karing\nkapagnasan at tuntunan ding Misasanmetung a Bansa.\nArtikulo 30\nAlang nanu mang parti king Proklamasyung iti a tuturing mangabaldugan king sanu mang\nEstado, grupo o tau, ing karapatang makiabe kingnanu mang gagawan o kimut o bibie\nparalan para siran na ing sanu mang karapatan at kalayan mitakda keni.",
            "Image": "801f9aca0a91fed98f5a290952f86631"
        }
    }
}
