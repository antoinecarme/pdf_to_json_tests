{
    "MetaData": {
        "Author": null,
        "Creation_Date": 1581468609,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "c7154abced4838749591f5dfafcff756",
            "Index": 0,
            "Label": "1",
            "Size": [
                595.0,
                842.0
            ],
            "Text": "ადამიანის უფლებათა საყოველთაო დეკლარაცია\nპრეამბულა\nვინაიდან ადამიანთა ოჯახის ყველა წევრისათვის დამახასიათებელი ღირსების და\nთანასწორი და განუყოფელი უფლებების აღიარება წარმოადგენს თავისუფლების,\nსამართლიანობის და საყოველთაო მშვიდობის საფუძველს; და\nვინაიდან ადამიანის უფლებათა უგულებელყოფამ და აბუჩად აგდებამ გამოიწვია\nბარბაროსული აქტები, რაც აღაშფოთებს კაცობრიობის სინდისს, და რომ ისეთი მსოფლიოს\nშექმნა, რომელშიც ადამიანებს ექნებათ სიტყვისა და რწმენის თავისუფლება და რომელშიც\nისინი იცხოვრებენ შიშისა და გაჭირვების გარეშე, გამოცხადებულია როგორც ადამიანთა\nმაღალი მისწრაფება; და\nვინაიდან აუცილებელია უფლებებს იცავდეს კანონის ძალა იმის უზრუნველსაყოფად, რათა\nადამიანი იძულებული არ გახდეს მიმართოს აჯანყებას, როგორც უკანასკნელ საშუალებას\nტირანიისა და ჩაგვრის წინააღმდეგ; და\nვინაიდან აუცილებელია ხელის შეწყობა ხალხათა შორის მეგობრულ ურთიერთობათა\nგანვითარებისათვის; და\nვინაიდან გაერთიანებული ერების ხალხებმა წესდებაში დაადასტურეს თავიანთი რწმენა\nადამიანის ძირითადი უფლებებისადმი, ადამიანის პიროვნების ღირსებისა და ღირებულების\nდა კაცებისა და ქალების თანასწორუფლებიანობისადმი და გადაწყვიტეს ხელი შეუწყონ\nსოციალურ პროგრესსა და ცხოვრების უკეთეს დონეს მეტი თავისუფლების პირობებში; და\nვინაიდან წევრმა სახელმწიფოებმა იკისრეს ვალდებულება გაერთიანებული ერების\nორგანიზაციასთან თანამშრომლობაში ხელი შეუწყონ ადამიანის უფლებათა და ძირითად"
        },
        "1": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "80dc6b992a63396049902b9e73ef40ae",
            "Index": 1,
            "Label": "2",
            "Size": [
                595.0,
                842.0
            ],
            "Text": "თავისუფლებათა საყოველთაო ატივისცემასა და დაცვას; და\nვინაიდან ასეთ უფლებათა და თავისუფლებათა საყოველთაო გაგებას უდიდესი\nმნიშვნელობა აქვს ამ ვალდებულების მთლიანად შესრულებისათვის,\nგენერალური ასამბლეა აცხადებს\nადამისანის უფლებათა ამ საყოველთაო დეკლარაციას ისეთ ამოცანად, რომლის\nშესრულებას უნდა ელტვოდეს ყველა ხალხი და სახელმწიფო, რათა ყოველი ადამიანი და\nსაზოგადოების ყოველი ორგანო, ნიადაგ გაითვალისწინებს რა ამ დეკლარაციას,\nმიისწრაფოდეს სწავლა-განათლების მეშვეობით ხელი შეუწყოს ამ უფლებათა და\nთავისუფლებათა პატივისცემას და მათი საყოველთაო და ეფექტიანი აღიარება-\nგანხორციელების უზრუნველყოფას ნაციონალური თუ საერთაშორისო პროგრესული\nღონისძიებებით როგორც ორგანიზაციის წევრ სახელმწიფოთა ხალხებში, ასევე ამ\nსახელმწიფოების იურისდიქციისადმი დაქვემდარებულ ტერიტორიათა ხალხებში.\nმუხლი 1.\nყველა ადამიანი იბადება თავისუფალი და თანასწორი თავისი ღირსებითა და უფლებებით.\nმათ მინიჭებული აქვთ გონება და სინდისი და ერთმანეთის მიმართ უნდა იქცეოდნენ ძმობის\nსულისკვეთებით.\nმუხლი 2.\nამ დეკლარაცით გამოცხადებული ყველა უფლება და ყველა თავისუფლება მინიჭებული\nუნდა ჰქონდეს ყოველ ადამიანს განურჩევლად რაიმე განსხვავების, სახელდობრ, რასის,\nკანის ფერის, სქესის, ენის, რელიგიის, პოლიტიკური თუ სხვა რწმენის, ეროვნული თუ\nსოციალური წარმომავლობის, ქონებრივი, წოდებრივი თუ სხვა მდგომარეობისა."
        },
        "2": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "54d4a8bd6fc412d83d5b4947cdf68097",
            "Index": 2,
            "Label": "3",
            "Size": [
                595.0,
                842.0
            ],
            "Text": "გარდა ამისა, დაუშვებელია რაიმე განსხვავება იმ ქვეყნის თუ ტერიტორიის პოლიტიკური,\nსამართლებრივი ან საერთაშორისო სტატუსის საფუძველზე, რომელსაც ადამიანი ეკუთვნის,\nმიუხედავად იმისა, თუ როგორია ეს ტერიტორია - დამოუკიდებელი, სამეურვეო,\nარათვითმმართველი თუ სხვაგვარად შეზღუდული თავის სევერენიტეტში.\nმუხლი 3.\nყოველ ადამიანს აქვს სიცოცხლის, თავისუფლებისა და პირადი ხელშეუხებლობის უფლება.\nმუხლი 4.\nარავინ არ უნდა იმყოფებოდეს მონობაში ან ძალმომრეობით მორჩილების\nმდგომარეობაში. ყველა სახის მონობა და მონათვაჭრობა აკრძალულია.\nმუხლი 5.\nარავის მიმართ არ უნდა იქნეს გამოყენებული წამება ან სასტიკი, არაადამიანური თუ მისი\nღირსების დამამცირებელი მოპყრობა და სასჯელი.\nმუხლი 6.\nყოველ ადამიანს, სადაც უნდა იმყოფებოდეს იგი, იმის უფლება აქვს, რომ აღიარებულ იქნეს\nმისი სამართალსუბიექტობა.\nმუხლი 7.\nყველა ადამიანი თანასწორია კანონის წინაშე და, განურჩევლად რაიმე განსხვავებისა,\nყველას აქვს უფლება თანაბრად იყოს დაცული კანონის მიერ. ყველა ადამიანს აქვს უფლება\nთანაბრად იყოს დაცული ამ დეკლარაციის დამრღვევი ყოველგვარი დისკრიმინაციისაგან\nდა ასეთი დისკრიმინაციის ყოველგვარი წაქეზებისაგან."
        },
        "3": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "f3e410df2e3e93fdcfa269ddeb8f0bb9",
            "Index": 3,
            "Label": "4",
            "Size": [
                595.0,
                842.0
            ],
            "Text": "მუხლი 8.\nყოველ ადამიანს აქვს უფლება ეფექტიანად იქნეს აღდგენილი უფლებებში კომპეტენტური\nნაციონალური სასამართლოების მიერ იმ შემთხვევაში, როცა დარღვეულია მისთვის\nკონსტიტუციით თუ კანონით მინიჭებული ძირითადი უფლებები.\nმუხლი 9.\nარავის დაპატიმრება, დაჭერა ან გაძევება არ შეიძლება თვითნებურად.\nმუხლი 10.\nყოველ ადამიანს მის უფლება-მოვალეობათა განსაზღვრისათვის და მისთვის წაყენებული\nსისხლისსამართლებრივი ბრალდების საფუძვლიანობის დასადგენად აქვს, სრული\nთანასწორობის საფუძველზე, იმის უფლება, რომ მისი საქმე საქვეყნოდ და\nსამართლიანობის ყველა მოთხოვნის დაცვით გაარჩიოს დამოუკიდებელმა და\nმიუკერძოებელმა სასამართლომ.\nმუხლი 11.\nყოველ ადამიანს, რომელსაც ბრალად ედება დანაშაულის ჩადენა, უფლება აქვს\nითვლებოდეს უდანაშაულოდ მანამ, სანამ მისი დამნაშავეობა დადგენილი არ იქნება\nკანონიერი წესისამებრ საჯარო სასამართლო განხილვით, რომლის დროსაც მისთვის\nუზრუნველყოფილია დაცვის ყველა შესაძლებლობა.\nარავის არ შეიძლება მსჯავრი დაედოს დანაშაულისათვის რაიმე ისეთი მოქმედების ჩადენის\nსაფუძველზე, ანდა ისეთი უმოქმედობისათვის, რომლებიც ჩადენის დროს არ შეადგენდა\nდანაშაულს ნაციონალური კანონის ან საერთაშორისო სამართლის მიხედვით. არ შეიძლება\nაგრეთვე უფრო მძიმე სასჯელის დადება, ვიდრე ის, რომელიც შეიძლებოდა გამოყენებული"
        },
        "4": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "afb7c9b234ebdb6df898e8a03fa93018",
            "Index": 4,
            "Label": "5",
            "Size": [
                595.0,
                842.0
            ],
            "Text": "ყოფილიყო იმ დროს, როცა ჩადენილ იქნა დანაშაული.\nმუხლი 12.\nარავის მიმართ არ შეიძლება თვითნებური ჩარევა მის პირადსა და ოჯახურ ცხოვრებაში,\nთვითნებური ხელყოფა მისი საცხოვრებელი ბინის ხელშეუხებლობის, მისი\nკორესპონდენციის საიდუმლოების,ანდა მისიპატივისა და რეპუტაციისა. ყოველ ადამიანს\nაქვს უფლება დაცული იყოს კანონის მიერ ასეთი ჩარევისა თუ ხელყოფისაგან.\nმუხლი 13.\nყოველ ადამიანს აქვს უფლება დაუბრკოლებლად იცვლიდეს ადგილსამყოფელს და\nირჩევდეს თავის საცხოვრებელ ადგილს ყოველი სახელმწიფოს ფარგლებში.\nყოველ ადამიანს აქვს უფლება დატოვოს ყოველი ქვეყანა, მათ შორის თავისიც, და\nდაბრუნდეს თავს ქვეყანაში.\nმუხლი 14.\nყოველ ადამიანს აქვს უფლება ეძიოს დევნისაგან თავშესაფარი სხვა ქვეყნებში და\nისარგებლოს ამ თავშესაფრით.\nეს უფლება არ შეიძლება გამოყენებულ იქნეს ისეთი დევნის შემთხვევაში, რომლის\nსაფუძველს ნამდვილად წარმოადგენს ჩადენა არაპოლიტიკური დანაშაულისა, ანდა\nქმედობისა, რომელიც ეწინააღმდეგება გაერთიანებული ერების ორგანიზაციის მიზნებსა და\nპრინციპებს.\nმუხლი 15.\nყოველ ადამიანს აქვს მოქალაქეობის უფლება."
        },
        "5": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "b103ff6de6071603fd57239cd55ae312",
            "Index": 5,
            "Label": "6",
            "Size": [
                595.0,
                842.0
            ],
            "Text": "არავის არ შეიძლება თვითნებურად ჩამოერთვას მოქალაქეობა ან უფლება თავისი\nმოქალაქეობის შეცვლისა.\nმუხლი 16.\nსრულასაკოვნებას მიღწეულ კაცებსა და ქალებს უფლება აქვთ რასის, ეროვნების ან\nრელიგიის ნიშნით რაიმე შეზღუდვის გარეშე, დაქორწინდნენ და ოჯახი დააფუძნონ. ისინი\nსარგებლობენ ერთნაირი უფლებებით დაქორწინებისას, ქორწინებაში ყოფნის დროს და\nგანქორწინებისას.\nდაქორწინება შესაძლებელია მხოლოდ ორივე მექორწინე მხარის თავისუფალი და სრული\nთანხმობისას.\nოჯახი არის საზოგადოების ბუნებრივი და ძირითადი უჯრედი და მას უფლება აქვს დაცული\nიყოს საზოგადოებისა და სახელმწიფოს მხრივ.\nმუხლი 17.\nყოველ ადამიანს აქვს უფლება ფლობდეს ქონებას როგორც ერთპიროვნულად, ასევე\nსხვებთან ერთად.\nარავის არ უნდა ჩამოერთვას ქონება თვითნებურად.\nმუხლი 18.\nყოველ ადამიანს აქვს უფლება აზრის, სინდისისა და რელიგიის თავისუფლებისა; ეს\nუფლება მოიცავს თავისუფლებას თავისი რელიგიის თუ რწმენის შეცვლისა და\nთავისუფლებას თავისი რელიგიის თუ რწმენის აღმსარებლობისა როგორც\nერთპიროვნულად, ასევე სხვებთან ერთად, მოძღვრებაში ღთვისმსახურებაში და რელიგიურ\nდა რიტუალურ წესჩვეულებ ათა შესრულებაში საჯარო თუ კერძო წესით."
        },
        "6": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "976b6f949d986dedaf99a7581eb9719b",
            "Index": 6,
            "Label": "7",
            "Size": [
                595.0,
                842.0
            ],
            "Text": "მუხლი 19.\nყოველ ადამიანს აქვს უფლება მრწამსის თავისუფლებისა და მისი თავისუფლად\nგამოთქმისა; ეს უფლება მოიცავს ადამიანის თავისუფლებას დაუბრკოლებლად იქონიოს\nთავისი მრწამსი და ეძიოს, მიიღოს და გაავრცელოს ინფორმაცია და იდეები ყოველგვარი\nსაშუალებებით და სახელმწიფო საზღვრებისაგან დამოუკიდებლად.\nმუხლი 20.\nყოველ ადამიანს აქვს უფლება მშვიდობიანი კრებებისა და ასოციაციების თავისუფლებისა.\nარავის იძულება არ შეიძლება რაიმე ასოციაციაში შესასვლელად.\nმუხლი 21.\nყოველ ადამიანს აქვს უფლება მონაწილეობდეს თავისი ქვეყნის მართვა-გამგეობაში ან\nუშუალოდ, ანდა თავისუფლად არჩეულ წარმომადგენელთა მეშვეობით.\nყოველ ადამიანს აქვს უფლება თანაბარ საფუძველზე შევიდეს თავისი ქვეყნის სახელმწიფო\nსამსახურში.\nხალხის ნება უნდა იყოს საფუძველი მთავრობის ძალაუფლებისა; ეს ნება უნდა\nგამოიხატებოდეს პერიოდულ და გაუყალბებელ არჩევნებში, რომლებიც უნდა ტარდებოდეს\nსაყოველთაო და თანასწორი საარჩევნო უფლების პირობებში, ფარული კენჭისყრით, ანდა\nსხვა თანაბარმნიშვნელოვანი ფორმების მეშვეობით, რომლებიც უზრუნველყოფენ ხმის\nმიცემის თავისუფლებას.\nმუხლი 22.\nყოველ ადამიანს, როგორც საზოგადოების წევრს, აქვს სოციალური უზრუნველყოფის"
        },
        "7": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "7c4f98f9b08b8adbde5fc87ecd637fd6",
            "Index": 7,
            "Label": "8",
            "Size": [
                595.0,
                842.0
            ],
            "Text": "უფლება და უფლება განახორციელოს ეკონომიკურ, სოციალურ და კულტურულ დარგებში,\nნაციონალური მეცადინეობისა და საერთაშორისო თანამშრომლობის მეშვეობით და\nყოველი სახელმწიფოს სტრუქტურისა და რესურსების შესაბამისად, ის უფლებები,\nრომლებიც აუცილებელია მისი ღირსების შენარჩუნების თავისუფალი განვითარებისათვის.\nმუხლი 23.\nყოველ ადამიანს აქვს შრომის, სამუშაოს თავისუფალი არჩევის, შრომის სამართლიანი და\nხელსაყრელი პირობების და უმუშევრობისაგან დაცვის უფლება.\nყოველ ადამიანს აქვს უფლება თანაბარი შრომის თანაბრად ანაზღაურებისა ყოველგვარი\nდისკრიმინაციის გარეშე.\nყოველ მუშაკს აქვს უფლება იღებდეს სამართლიანსა და დამაკმაყოფილებელ\nგასამრჯელოს, რომელიც უზრუნველყოფს ღირსეულ ადამიანურ არსებობას თვითონ\nმისთვის და მისი ოჯახისათვის და რომელსაც, როცა აუცილებელია, ემატება სოციალური\nუზრუნველყოფის სხვა სახსრები.\nყოველ ადამიანს აქვს უფლება შექმნას პროფესიული კავშირები და შევიდეს პროფესიულ\nკავშირებში თავისი ინტერესების დასაცავად.\nმუხლი 24.\nყოველ ადამიანს აქვს დასვენებისა და მოცალეობის უფლება სამუშაო დღის გონივრული\nშეზღუდვისა და ანაზღაურებული პერიოდული შვებულების უფლების ჩათვლით.\nმუხლი 25.\nყოველ ადამიანს აქვს უფლება ჰქონდეს ცხოვრების ისეთი დონე, საკვების, ტანსაცმლის,\nბინის, სამედიცინო მოვლისა და საჭირო სოციალური მომსახურეობის ჩათვლით, რომელიც"
        },
        "8": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "1815f52e08e3b90b6caebe3b36fb15ee",
            "Index": 8,
            "Label": "9",
            "Size": [
                595.0,
                842.0
            ],
            "Text": "აუცილებელია თვითონ მისი და მისი ოჯახის ჯანმრთელობისა და კეთილდღეობის\nშესანარჩუნებლად, და უფლება უზრუნველყოფილი იყოს უმუშევრობის, ავადმყოფობის,\nინვალიდობის, ქვრივობის, მოხუცობულობის ან მისგან დამოუკიდებელ გარემოებათა გამო\nარსებობის საშუალებათა დაკარგვის სხვა შემთხვევაში.\nდედობა და ჩვილი ყრმის ასაკი იძლევა განსაკუთრებული მზრუნველობითა და დახმარებით\nსარგებლობის უფლებას. ყველა ბავშვი, დაბადებული ქორწინებაში თუ ქორწინების გარეშე,\nუნდა სარგებლობდეს ერთნაირი სოციალური დაცვით.\nმუხლი 26.\nყოველ ადამიანს აქვს განათლების უფლება. განათლება დაწყებითი და ზოგადი მაინც,\nუფასო უნდა იყოს. დაწყებითი განათლება უნდა იყოს სავალდებულო. ტექნიკური და\nპროფესიული განათლება უნდა იყოს ხელმისაწვდომი, უმაღლესი განათლება კი -\nერთაირად მისაწვდომი ყველასათვის თითოეულის უნარისამბერ.\nგანათლება მიმართული უნდა იყოს ადამიანის პიროვნების სრული განვითარებისა და\nადმიანის უფლებათა ძირითად თავისუფლებათა პატივისცემის გადიდებისაკენ.\nგანათლებამ ხელი უნდა შეუწყოს ყველა ხალხის, ყველა რასობრივი თუ რელიგიური ჯგუფის\nურთიერთ გაგებას, შემწყნარებლობასა და მეგობრობას და ხელი უნდა შეუწყოს\nგაერთიანებული ერების ორგანიზაციის მოღვაწეობას მშვიდობის შესანარჩუნებლად.\nმშობლებს აქვთ პრიორიტეტის უფლება აირჩიონ რა სახის განათლებაც სურთ თავიანთი\nმცირეწლოვანი შვილებისათვის.\nმუხლი 27.\nყოველ ადამიანს აქვს უფლება თავისუფლად მონაწილეობდეს საზოგადოების კულტურულ\nცხოვრებაში, ტკბებოდეს ხელოვნებით, მონაწილეობდეს მეცნიერულ პროგრესში და"
        },
        "9": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "678a4617a73ad9af606a078bee1d7994",
            "Index": 9,
            "Label": "10",
            "Size": [
                595.0,
                842.0
            ],
            "Text": "სარგებლობდეს მისი სიკეთით.\nყველა ადამიანს აქვს უფლება დაცული იყოს მისი მორალური და მატერიალური\nინტერესები, როგორც შედეგი იმ მეცნიერული, ლიტერატურულიდა მხატვრული\nნაშრომებისა, რომელთა ავტორს იგი წარმოადგენს.\nმუხლი 28.\nყოველ ადამიანს აქვს უფლება ისეთ სოციალურ და საერთაშორისო წესრიგზე, რომლის\nპირობებშიც შესაძლებელია ამ დეკლარაციაში ჩამოთვლილი უფლებათა და\nთავისუფლებათა მთლიანად განხორციელება.\nმუხლი 29.\nყოველ ადამიანს აქვს მოვალეობანი საზოგადოების წინაშე, რადგან მხოლოდ\nსაზოგადოებაშია შესაძლებელი მისი პიროვნების თავისუფალი და სრული განვითარება.\nთავისი უფლებათა და თავისუფლებათა განხორციელებისას ყოველი ადამიანი უნდა\nგანიცდიდეს მხოლოდ ისეთ შეზღუდვებს, როგორიც კანონითაა დადგენილი მარტოოდენ იმ\nმიზნით, რათა უზრუნველყოფილ იქნეს სხვების უფლებათა და თავისუფლებათა ჯეროვანი\nაღიარება და პატივისცემა და დაკმაყოფილდეს ზნეობის, საზოგადოებრივი წესრიგისა და\nსაერთო კეთილდღეობის სამართლიანი მოთხოვნები დემოკრატიულ საზოგადოებაში.\nამ უფლებათა და თავისუფლებათა განხორციელება არვითარ შემთხვეავში არ უნდა\nეწინააღმდეგებოდეს გაერთიანებული ერების ორგანიზაციის მიზნებსა და პრინციპებს.\nმუხლი 30.\nამ დეკლარაციაში არაფერი არ უნდა განიმარტოს, როგორც მინიჭება რომელიმე\nსახელმწიფოსათვის, პირთა ჯგუფისა თუ ცალკეული პიროვნებისათვის უფლებისა,"
        },
        "10": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "422ddde950aa7dfd0acb27e4d48bebc8",
            "Index": 10,
            "Label": "11",
            "Size": [
                595.0,
                842.0
            ],
            "Text": "ეწეოდნენ ისეთ საქმიანობას ან ჩაიდინონ ისეთი მოქმედება, რომლებიც მიმართულია ამ\nდეკლარაციაში ჩამოთვლილ უფლებათა და თავისუფლებათა მოსასპობად."
        }
    }
}
