{
    "MetaData": {
        "Author": null,
        "Creation_Date": 1581468736,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "62159dd78e5affd9e604c460b60b001b",
            "Index": 0,
            "Label": "1",
            "Size": [
                595.0,
                842.0
            ],
            "Text": "ადამიანის უფლებათა საყოველთაო დეკლარაცია\nპრეამბულა\nვინაიდან ადამიანთა ოჯახის ყველა წევრისათვის დამახასიათებელი ღირსების და\nთანასწორი და განუყოფელი უფლებების აღიარება წარმოადგენს თავისუფლების,\nსამართლიანობის და საყოველთაო მშვიდობის საფუძველს; და\nვინაიდან ადამიანის უფლებათა უგულებელყოფამ და აბუჩად აგდებამ გამოიწვია\nბარბაროსული აქტები, რაც აღაშფოთებს კაცობრიობის სინდისს, და რომ ისეთი\nმსოფლიოს შექმნა, რომელშიც ადამიანებს ექნებათ სიტყვისა და რწმენის\nთავისუფლება და რომელშიც ისინი იცხოვრებენ შიშისა და გაჭირვების გარეშე,\nგამოცხადებულია როგორც ადამიანთა მაღალი მისწრაფება; და\nვინაიდან აუცილებელია უფლებებს იცავდეს კანონის ძალა იმის\nუზრუნველსაყოფად, რათა ადამიანი იძულებული არ გახდეს მიმართოს აჯანყებას,\nროგორც უკანასკნელ საშუალებას ტირანიისა და ჩაგვრის წინააღმდეგ; და\nვინაიდან აუცილებელია ხელის შეწყობა ხალხათა შორის მეგობრულ\nურთიერთობათა განვითარებისათვის; და\nვინაიდან გაერთიანებული ერების ხალხებმა წესდებაში დაადასტურეს თავიანთი\nრწმენა ადამიანის ძირითადი უფლებებისადმი, ადამიანის პიროვნების ღირსებისა\nდა ღირებულების და კაცებისა და ქალების თანასწორუფლებიანობისადმი და\nგადაწყვიტეს ხელი შეუწყონ სოციალურ პროგრესსა და ცხოვრების უკეთეს დონეს\nმეტი თავისუფლების პირობებში; და\nვინაიდან წევრმა სახელმწიფოებმა იკისრეს ვალდებულება გაერთიანებული ერების\nორგანიზაციასთან თანამშრომლობაში ხელი შეუწყონ ადამიანის უფლებათა და\nძირითად თავისუფლებათა საყოველთაო ატივისცემასა და დაცვას; და\nვინაიდან ასეთ უფლებათა და თავისუფლებათა საყოველთაო გაგებას უდიდესი\nმნიშვნელობა აქვს ამ ვალდებულების მთლიანად შესრულებისათვის,\nგენერალური ასამბლეა აცხადებს\nადამისანის უფლებათა ამ საყოველთაო დეკლარაციას ისეთ ამოცანად, რომლის\nშესრულებას უნდა ელტვოდეს ყველა ხალხი და სახელმწიფო, რათა ყოველი\nადამიანი და საზოგადოების ყოველი ორგანო, ნიადაგ გაითვალისწინებს რა ამ\nდეკლარაციას, მიისწრაფოდეს სწავლა-განათლების მეშვეობით ხელი შეუწყოს ამ\nუფლებათა და თავისუფლებათა პატივისცემას და მათი საყოველთაო და ეფექტიანი\nაღიარება-განხორციელების უზრუნველყოფას ნაციონალური თუ საერთაშორისო\nპროგრესული ღონისძიებებით როგორც ორგანიზაციის წევრ სახელმწიფოთა\nხალხებში, ასევე ამ სახელმწიფოების იურისდიქციისადმი დაქვემდარებულ\nტერიტორიათა ხალხებში.\nმუხლი 1.\nყველა ადამიანი იბადება თავისუფალი და თანასწორი თავისი ღირსებითა და\nუფლებებით. მათ მინიჭებული აქვთ გონება და სინდისი და ერთმანეთის მიმართ\nუნდა იქცეოდნენ ძმობის სულისკვეთებით.\nმუხლი 2.\nამ დეკლარაცით გამოცხადებული ყველა უფლება და ყველა თავისუფლება"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "cca807b2f7dfd590fd21543f6991b2ea",
            "Index": 1,
            "Label": "2",
            "Size": [
                595.0,
                842.0
            ],
            "Text": "მინიჭებული უნდა ჰქონდეს ყოველ ადამიანს განურჩევლად რაიმე განსხვავების,\nსახელდობრ, რასის, კანის ფერის, სქესის, ენის, რელიგიის, პოლიტიკური თუ სხვა\nრწმენის, ეროვნული თუ სოციალური წარმომავლობის, ქონებრივი, წოდებრივი თუ\nსხვა მდგომარეობისა.\nგარდა ამისა, დაუშვებელია რაიმე განსხვავება იმ ქვეყნის თუ ტერიტორიის\nპოლიტიკური, სამართლებრივი ან საერთაშორისო სტატუსის საფუძველზე,\nრომელსაც ადამიანი ეკუთვნის, მიუხედავად იმისა, თუ როგორია ეს ტერიტორია -\nდამოუკიდებელი, სამეურვეო, არათვითმმართველი თუ სხვაგვარად შეზღუდული\nთავის სევერენიტეტში.\nმუხლი 3.\nყოველ ადამიანს აქვს სიცოცხლის, თავისუფლებისა და პირადი ხელშეუხებლობის\nუფლება.\nმუხლი 4.\nარავინ არ უნდა იმყოფებოდეს მონობაში ან ძალმომრეობით მორჩილების\nმდგომარეობაში. ყველა სახის მონობა და მონათვაჭრობა აკრძალულია.\nმუხლი 5.\nარავის მიმართ არ უნდა იქნეს გამოყენებული წამება ან სასტიკი, არაადამიანური\nთუ მისი ღირსების დამამცირებელი მოპყრობა და სასჯელი.\nმუხლი 6.\nყოველ ადამიანს, სადაც უნდა იმყოფებოდეს იგი, იმის უფლება აქვს, რომ\nაღიარებულ იქნეს მისი სამართალსუბიექტობა.\nმუხლი 7.\nყველა ადამიანი თანასწორია კანონის წინაშე და, განურჩევლად რაიმე\nგანსხვავებისა, ყველას აქვს უფლება თანაბრად იყოს დაცული კანონის მიერ. ყველა\nადამიანს აქვს უფლება თანაბრად იყოს დაცული ამ დეკლარაციის დამრღვევი\nყოველგვარი დისკრიმინაციისაგან და ასეთი დისკრიმინაციის ყოველგვარი\nწაქეზებისაგან.\nმუხლი 8.\nყოველ ადამიანს აქვს უფლება ეფექტიანად იქნეს აღდგენილი უფლებებში\nკომპეტენტური ნაციონალური სასამართლოების მიერ იმ შემთხვევაში, როცა\nდარღვეულია მისთვის კონსტიტუციით თუ კანონით მინიჭებული ძირითადი\nუფლებები.\nმუხლი 9.\nარავის დაპატიმრება, დაჭერა ან გაძევება არ შეიძლება თვითნებურად.\nმუხლი 10.\nყოველ ადამიანს მის უფლება-მოვალეობათა განსაზღვრისათვის და მისთვის\nწაყენებული სისხლისსამართლებრივი ბრალდების საფუძვლიანობის დასადგენად\nაქვს, სრული თანასწორობის საფუძველზე, იმის უფლება, რომ მისი საქმე\nსაქვეყნოდ და სამართლიანობის ყველა მოთხოვნის დაცვით გაარჩიოს\nდამოუკიდებელმა და მიუკერძოებელმა სასამართლომ."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8241b3be7bcd6bca7d1c5b07e34fbec0",
            "Index": 2,
            "Label": "3",
            "Size": [
                595.0,
                842.0
            ],
            "Text": "მუხლი 11.\nყოველ ადამიანს, რომელსაც ბრალად ედება დანაშაულის ჩადენა, უფლება აქვს\nითვლებოდეს უდანაშაულოდ მანამ, სანამ მისი დამნაშავეობა დადგენილი არ\nიქნება კანონიერი წესისამებრ საჯარო სასამართლო განხილვით, რომლის დროსაც\nმისთვის უზრუნველყოფილია დაცვის ყველა შესაძლებლობა.\nარავის არ შეიძლება მსჯავრი დაედოს დანაშაულისათვის რაიმე ისეთი მოქმედების\nჩადენის საფუძველზე, ანდა ისეთი უმოქმედობისათვის, რომლებიც ჩადენის დროს\nარ შეადგენდა დანაშაულს ნაციონალური კანონის ან საერთაშორისო სამართლის\nმიხედვით. არ შეიძლება აგრეთვე უფრო მძიმე სასჯელის დადება, ვიდრე ის,\nრომელიც შეიძლებოდა გამოყენებული ყოფილიყო იმ დროს, როცა ჩადენილ იქნა\nდანაშაული.\nმუხლი 12.\nარავის მიმართ არ შეიძლება თვითნებური ჩარევა მის პირადსა და ოჯახურ\nცხოვრებაში, თვითნებური ხელყოფა მისი საცხოვრებელი ბინის ხელშეუხებლობის,\nმისი კორესპონდენციის საიდუმლოების,ანდა მისიპატივისა და რეპუტაციისა.\nყოველ ადამიანს აქვს უფლება დაცული იყოს კანონის მიერ ასეთი ჩარევისა თუ\nხელყოფისაგან.\nმუხლი 13.\nყოველ ადამიანს აქვს უფლება დაუბრკოლებლად იცვლიდეს ადგილსამყოფელს და\nირჩევდეს თავის საცხოვრებელ ადგილს ყოველი სახელმწიფოს ფარგლებში.\nყოველ ადამიანს აქვს უფლება დატოვოს ყოველი ქვეყანა, მათ შორის თავისიც, და\nდაბრუნდეს თავს ქვეყანაში.\nმუხლი 14.\nყოველ ადამიანს აქვს უფლება ეძიოს დევნისაგან თავშესაფარი სხვა ქვეყნებში და\nისარგებლოს ამ თავშესაფრით.\nეს უფლება არ შეიძლება გამოყენებულ იქნეს ისეთი დევნის შემთხვევაში, რომლის\nსაფუძველს ნამდვილად წარმოადგენს ჩადენა არაპოლიტიკური დანაშაულისა, ანდა\nქმედობისა, რომელიც ეწინააღმდეგება გაერთიანებული ერების ორგანიზაციის\nმიზნებსა და პრინციპებს.\nმუხლი 15.\nყოველ ადამიანს აქვს მოქალაქეობის უფლება.\nარავის არ შეიძლება თვითნებურად ჩამოერთვას მოქალაქეობა ან უფლება თავისი\nმოქალაქეობის შეცვლისა.\nმუხლი 16.\nსრულასაკოვნებას მიღწეულ კაცებსა და ქალებს უფლება აქვთ რასის, ეროვნების\nან რელიგიის ნიშნით რაიმე შეზღუდვის გარეშე, დაქორწინდნენ და ოჯახი\nდააფუძნონ. ისინი სარგებლობენ ერთნაირი უფლებებით დაქორწინებისას,\nქორწინებაში ყოფნის დროს და განქორწინებისას.\nდაქორწინება შესაძლებელია მხოლოდ ორივე მექორწინე მხარის თავისუფალი და\nსრული თანხმობისას."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "066b9dc737f65a30deabf093236910f6",
            "Index": 3,
            "Label": "4",
            "Size": [
                595.0,
                842.0
            ],
            "Text": "ოჯახი არის საზოგადოების ბუნებრივი და ძირითადი უჯრედი და მას უფლება აქვს\nდაცული იყოს საზოგადოებისა და სახელმწიფოს მხრივ.\nმუხლი 17.\nყოველ ადამიანს აქვს უფლება ფლობდეს ქონებას როგორც ერთპიროვნულად,\nასევე სხვებთან ერთად.\nარავის არ უნდა ჩამოერთვას ქონება თვითნებურად.\nმუხლი 18.\nყოველ ადამიანს აქვს უფლება აზრის, სინდისისა და რელიგიის თავისუფლებისა; ეს\nუფლება მოიცავს თავისუფლებას თავისი რელიგიის თუ რწმენის შეცვლისა და\nთავისუფლებას თავისი რელიგიის თუ რწმენის აღმსარებლობისა როგორც\nერთპიროვნულად, ასევე სხვებთან ერთად, მოძღვრებაში ღთვისმსახურებაში და\nრელიგიურ და რიტუალურ წესჩვეულებ ათა შესრულებაში საჯარო თუ კერძო წესით.\nმუხლი 19.\nყოველ ადამიანს აქვს უფლება მრწამსის თავისუფლებისა და მისი თავისუფლად\nგამოთქმისა; ეს უფლება მოიცავს ადამიანის თავისუფლებას დაუბრკოლებლად\nიქონიოს თავისი მრწამსი და ეძიოს, მიიღოს და გაავრცელოს ინფორმაცია და\nიდეები ყოველგვარი საშუალებებით და სახელმწიფო საზღვრებისაგან\nდამოუკიდებლად.\nმუხლი 20.\nყოველ ადამიანს აქვს უფლება მშვიდობიანი კრებებისა და ასოციაციების\nთავისუფლებისა.\nარავის იძულება არ შეიძლება რაიმე ასოციაციაში შესასვლელად.\nმუხლი 21.\nყოველ ადამიანს აქვს უფლება მონაწილეობდეს თავისი ქვეყნის მართვა-გამგეობაში\nან უშუალოდ, ანდა თავისუფლად არჩეულ წარმომადგენელთა მეშვეობით.\nყოველ ადამიანს აქვს უფლება თანაბარ საფუძველზე შევიდეს თავისი ქვეყნის\nსახელმწიფო სამსახურში.\nხალხის ნება უნდა იყოს საფუძველი მთავრობის ძალაუფლებისა; ეს ნება უნდა\nგამოიხატებოდეს პერიოდულ და გაუყალბებელ არჩევნებში, რომლებიც უნდა\nტარდებოდეს საყოველთაო და თანასწორი საარჩევნო უფლების პირობებში,\nფარული კენჭისყრით, ანდა სხვა თანაბარმნიშვნელოვანი ფორმების მეშვეობით,\nრომლებიც უზრუნველყოფენ ხმის მიცემის თავისუფლებას.\nმუხლი 22.\nყოველ ადამიანს, როგორც საზოგადოების წევრს, აქვს სოციალური\nუზრუნველყოფის უფლება და უფლება განახორციელოს ეკონომიკურ, სოციალურ\nდა კულტურულ დარგებში, ნაციონალური მეცადინეობისა და საერთაშორისო\nთანამშრომლობის მეშვეობით და ყოველი სახელმწიფოს სტრუქტურისა და\nრესურსების შესაბამისად, ის უფლებები, რომლებიც აუცილებელია მისი ღირსების\nშენარჩუნების თავისუფალი განვითარებისათვის.\nმუხლი 23."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "2888919b5517e2614881abf91c4ce7c1",
            "Index": 4,
            "Label": "5",
            "Size": [
                595.0,
                842.0
            ],
            "Text": "ყოველ ადამიანს აქვს შრომის, სამუშაოს თავისუფალი არჩევის, შრომის\nსამართლიანი და ხელსაყრელი პირობების და უმუშევრობისაგან დაცვის უფლება.\nყოველ ადამიანს აქვს უფლება თანაბარი შრომის თანაბრად ანაზღაურებისა\nყოველგვარი დისკრიმინაციის გარეშე.\nყოველ მუშაკს აქვს უფლება იღებდეს სამართლიანსა და დამაკმაყოფილებელ\nგასამრჯელოს, რომელიც უზრუნველყოფს ღირსეულ ადამიანურ არსებობას\nთვითონ მისთვის და მისი ოჯახისათვის და რომელსაც, როცა აუცილებელია,\nემატება სოციალური უზრუნველყოფის სხვა სახსრები.\nყოველ ადამიანს აქვს უფლება შექმნას პროფესიული კავშირები და შევიდეს\nპროფესიულ კავშირებში თავისი ინტერესების დასაცავად.\nმუხლი 24.\nყოველ ადამიანს აქვს დასვენებისა და მოცალეობის უფლება სამუშაო დღის\nგონივრული შეზღუდვისა და ანაზღაურებული პერიოდული შვებულების უფლების\nჩათვლით.\nმუხლი 25.\nყოველ ადამიანს აქვს უფლება ჰქონდეს ცხოვრების ისეთი დონე, საკვების,\nტანსაცმლის, ბინის, სამედიცინო მოვლისა და საჭირო სოციალური მომსახურეობის\nჩათვლით, რომელიც აუცილებელია თვითონ მისი და მისი ოჯახის ჯანმრთელობისა\nდა კეთილდღეობის შესანარჩუნებლად, და უფლება უზრუნველყოფილი იყოს\nუმუშევრობის, ავადმყოფობის, ინვალიდობის, ქვრივობის, მოხუცობულობის ან\nმისგან დამოუკიდებელ გარემოებათა გამო არსებობის საშუალებათა დაკარგვის\nსხვა შემთხვევაში.\nდედობა და ჩვილი ყრმის ასაკი იძლევა განსაკუთრებული მზრუნველობითა და\nდახმარებით სარგებლობის უფლებას. ყველა ბავშვი, დაბადებული ქორწინებაში თუ\nქორწინების გარეშე, უნდა სარგებლობდეს ერთნაირი სოციალური დაცვით.\nმუხლი 26.\nყოველ ადამიანს აქვს განათლების უფლება. განათლება დაწყებითი და ზოგადი\nმაინც, უფასო უნდა იყოს. დაწყებითი განათლება უნდა იყოს სავალდებულო.\nტექნიკური და პროფესიული განათლება უნდა იყოს ხელმისაწვდომი, უმაღლესი\nგანათლება კი - ერთაირად მისაწვდომი ყველასათვის თითოეულის უნარისამბერ.\nგანათლება მიმართული უნდა იყოს ადამიანის პიროვნების სრული განვითარებისა\nდა ადმიანის უფლებათა ძირითად თავისუფლებათა პატივისცემის გადიდებისაკენ.\nგანათლებამ ხელი უნდა შეუწყოს ყველა ხალხის, ყველა რასობრივი თუ რელიგიური\nჯგუფის ურთიერთ გაგებას, შემწყნარებლობასა და მეგობრობას და ხელი უნდა\nშეუწყოს გაერთიანებული ერების ორგანიზაციის მოღვაწეობას მშვიდობის\nშესანარჩუნებლად.\nმშობლებს აქვთ პრიორიტეტის უფლება აირჩიონ რა სახის განათლებაც სურთ\nთავიანთი მცირეწლოვანი შვილებისათვის.\nმუხლი 27.\nყოველ ადამიანს აქვს უფლება თავისუფლად მონაწილეობდეს საზოგადოების\nკულტურულ ცხოვრებაში, ტკბებოდეს ხელოვნებით, მონაწილეობდეს მეცნიერულ\nპროგრესში და სარგებლობდეს მისი სიკეთით."
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3d5bbf9635d1544485cddfe1ce989bd8",
            "Index": 5,
            "Label": "6",
            "Size": [
                595.0,
                842.0
            ],
            "Text": "ყველა ადამიანს აქვს უფლება დაცული იყოს მისი მორალური და მატერიალური\nინტერესები, როგორც შედეგი იმ მეცნიერული, ლიტერატურულიდა მხატვრული\nნაშრომებისა, რომელთა ავტორს იგი წარმოადგენს.\nმუხლი 28.\nყოველ ადამიანს აქვს უფლება ისეთ სოციალურ და საერთაშორისო წესრიგზე,\nრომლის პირობებშიც შესაძლებელია ამ დეკლარაციაში ჩამოთვლილი უფლებათა\nდა თავისუფლებათა მთლიანად განხორციელება.\nმუხლი 29.\nყოველ ადამიანს აქვს მოვალეობანი საზოგადოების წინაშე, რადგან მხოლოდ\nსაზოგადოებაშია შესაძლებელი მისი პიროვნების თავისუფალი და სრული\nგანვითარება.\nთავისი უფლებათა და თავისუფლებათა განხორციელებისას ყოველი ადამიანი უნდა\nგანიცდიდეს მხოლოდ ისეთ შეზღუდვებს, როგორიც კანონითაა დადგენილი\nმარტოოდენ იმ მიზნით, რათა უზრუნველყოფილ იქნეს სხვების უფლებათა და\nთავისუფლებათა ჯეროვანი აღიარება და პატივისცემა და დაკმაყოფილდეს\nზნეობის, საზოგადოებრივი წესრიგისა და საერთო კეთილდღეობის სამართლიანი\nმოთხოვნები დემოკრატიულ საზოგადოებაში.\nამ უფლებათა და თავისუფლებათა განხორციელება არვითარ შემთხვეავში არ უნდა\nეწინააღმდეგებოდეს გაერთიანებული ერების ორგანიზაციის მიზნებსა და\nპრინციპებს.\nმუხლი 30.\nამ დეკლარაციაში არაფერი არ უნდა განიმარტოს, როგორც მინიჭება რომელიმე\nსახელმწიფოსათვის, პირთა ჯგუფისა თუ ცალკეული პიროვნებისათვის უფლებისა,\nეწეოდნენ ისეთ საქმიანობას ან ჩაიდინონ ისეთი მოქმედება, რომლებიც\nმიმართულია ამ დეკლარაციაში ჩამოთვლილ უფლებათა და თავისუფლებათა\nმოსასპობად."
        }
    }
}
