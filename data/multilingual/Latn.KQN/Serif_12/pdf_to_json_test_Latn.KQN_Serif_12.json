{
    "MetaData": {
        "Author": null,
        "Creation_Date": 1581468960,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "2dab221b3f317825c1bce43a918b8c01",
            "Index": 0,
            "Label": "1",
            "Size": [
                595.0,
                842.0
            ],
            "Text": "MUKAMBIZHO MUKATAMPE PA NSAMBU YAFWAINWA MUNTU\nLULAVANANO\nByo kyayukanyikwa mba buneme ne kwesakena pamo kwa bonse bantu mubisemi byabo, kokuleta kukasuluka,\nbololoke ne mutende pano pa ntanda;\nByo kyaykanyikwa mba kubula kushingika muntu kileta byubilo byatama byalula milanguluko yanji ne ya ntanda\nyonse moekala kasa asangalala;\nByokiji mba kyanema, kubula kukanjikizna muntu kuba kyatama, kubula kusatukila butangi, kyawama kumona\nmba nsambu iji na muntu yavimbilwa,\nByokiji mba kyanema kuleta lumvwanano pakachi ka bantu ne mitundu,\nByokiji mba bisaka bya bantu mu kije kya United Nations byaitabuzhanya mba muntu wafwainwa kwikala na\nnsambu ya kwikala wakasuluka, waesakena pamo na bantu bakwabo wingijila pamo na bakwabo bantu,\nByokiji mba byalo byaswisha limvwanano kupichila mkije kya United Nations ne kumona mba byalama munemw\nwa kunemeka bantu,\nByokiji mba kolondela ino milaye ne mikambizho kyanema,\nKine, nanchi kije kya General Assembly kyaitaba mba Uno mukambizho mukatampe wapana nsambu ku muntu\nkwikala wakasuluka, ekale ke wakuyulula mikoka yonse ya bantu kikupu amba yense muntu nangwa kije kyonse\nkilondela uno mukamizho, kikekala ke kya kumwenako\nMUKAMBIZHO MWINE PA MAMBO A KUKASULUKA KWA MUNTU MBWIKALO\nKinembelo 1\nBonse bantu basemwa bakasuluka kabiji baesakena pamo mubuneme. Baji na maana a kulanguluka kabiji bobila\nbantu bakwabo byubilo bakwibasekesha.\nKinembelo 2\nYense muntu uji na nsambu kabiji wakasuluka mwaila mukambizho, kwakubula kutala pa mutundu, mukoka,\nlwitabilo lwanij mu bya ntanda, bya Lesa, nangwa milanguluko yanji, kana wa mulume nangwa wa mukazhi,\nbunonshi nangwa bwikalo, kifulo kyanji ne bikwabotu bintu.\nKikwabo, kechi pakekala lupusano pa byabumulwila ntanda nangwa lwa kyalo mwikala yeo muntu ne nangwa\nkyalo kyatambula bwana bwakyo, nangwa bekilama, nangwa bakikiwila.\nKinembelo 3\nYense muntu uji na nsambu ya kwikala na bumi, wakasuluka kabiji wavimbilwa.\nKinembelo 4\nKafwako nangwa umo ukekala muzha nangwa wa kwingijila mukwabo muntu kwakubula malipilo; buzha kechi\nbukekalako ine.\nKinembelo 5\nKafwako nangwa umo ukamanyikwanga nangwa kumuyan jishane.\nKinembelo 6\nYense wafwainwa kulangulukila amba muntu mwaila mizhilo.\nKinembelo 7\nBonse bantu baesakena pamo mwaila mizhilo kabiji kechi bafwainwa kwibasalulula mwaila mizhilone. Bonse\nbafwainwa kuvimbilwa.\nKinembelo 8\nYense muntu mwaila mizhilo wavimbilwa ku mikambizho yatama ya kyalo yabula kuilamo.\nKinembelo 9\nKafwako nangwa umo ye bakakasa nangwa kumupanga mukyalo kwa kubula mambo ne.\nKinembelo 10"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "6bb2ae223acbce6d3e13262b2450358b",
            "Index": 1,
            "Label": "2",
            "Size": [
                595.0,
                842.0
            ],
            "Text": "Yense muntu uji na nsambu ya kumumvwina mambo o ejizhanya.\nKinembelo 11\nYense walenga mambo akatampe kechi wafwainwa kuchibilwa ponka potu ine, poso wazhatwa nao mukije kya\nmizhilo.\nKafwako ye bakazhachisha na mambo kasa abujile kwialenga. Kabiji kechi baka mutongwele mambo akwabo\napusana na atanshi mukusaka kumuzhachishane.\nKinembelo 12\nKafwako muntu ye bakakanjikizha kusolola nangwa kwamba bintu byabufyafya byanji, byakisemi kyanji,\nbyanzubo yanji, makalata oanemba nangwa ku mu kabisha na mambo a bifulo byoajinga nabyo. Yense\nwavimbilwa na muzhilo.\nKinembelo 13\nYense uji na nsambu yakwenda ne kuya koasaka nakwikala mukyalo.\nYense uji na nsambu ya kufuma mukyalo kyanji ne byalo bikwabo ne kubwela.\nKinembelo 14\nYense uji na nsambu ya kunyemena mukyalo kingi kuchina kumumanyika mu kyalo kyanji.\nUno muzhilo kechi wikalakone umvwe wanyema kumanyikwa na mambo akwabo kukila bya bumulwila ntanda.\nKinembelo 15\nYense wafwainwa kutambula bwina kyalo.\nKafwako ye bakakanya kutambula bwina kyalo nangwa kupimpula bwina kyalo bwanji.\nKinembelo 16\nBana balume ne bana bakazhi bakoma, kwakubula kutala pa mutundu nangwa mukoka baji na nsambu ya\nkusongola nangwa kusongolwa ne kwikala na nzubo. Kabiji bafwainwa kwikala basekelamo mu masongola abo.\nMasongola afwainwa kwikalako poso bonse babiji baitabuzhana.\nKisemi kyo kitendekesho mwaila bisaka bya bantu onkao mambo kyafwainwa kuvimbila.\nKinembelo 17\nYense uji na nsambu yakunonka kintu, bunke nangwa mukipanyi na bakwabo.\nKafwako yebakangata nsabo yanji mu lukanakana.\nKinembelo 18\nYense muntu wafwainwa kwilangulukila ne kwifukwila byakuba.\nKinembelo 19\nYense uji na nsambu ya kwamba moalangulukila, kabiji wakosha kubulanana milanguluko yanji kubanembeshi\nbabyambo.\nKinembelo 20\nYense uji na nsambu ya kupwila pamo na bakwabo.\nKafwako ye bakonsha kukanjikizha kupwila pamo na bakwabo ne.\nKinembelo 21\nYense waswishiwa kwikala na nsambu mu kafulumende wa kyalo kyanji, kupichila mwi aye mwine nangwa\nntomesha wasalwa.\nYense waswishiwa kwingila mu kafulumende ya kyalo kyanji.\nNgovu ya bantu (Milangwe) po paimana bulume bwa kafulumende, ino ngovu ikamwekela mu kusala kwikalako\nkimye ne kimye kwa bufyafya kwa bantu bonse.\nKinembelo 22\nYense muntu mu kyalo wafwainwa wavimbilwa mubwikalo bwanji, kupichila mu lumvwanano mukyalo kabiji ne"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "8ef078a64edb86700984cc1115d190ca",
            "Index": 2,
            "Label": "3",
            "Size": [
                595.0,
                842.0
            ],
            "Text": "pakachi kabyalo, kuila mu bunonshi, bukomo, bwikalo ne kisemwa-bileta buneme ne bukomo kwiaye mwine.\nKinembelo 23\nYense wafwainwa kwingila; uji na nsambu ya kusala mingilo yoatemwa yamusekesha kabiji yakonsha kutwajijila.\nYense kwakubula lupusanone, wafwainwa kulipilwa malipilo a esakana na mingilo.\nYense wingila wafwainwa kulipilwa malipilo a mufwainwa aye mwine pamo ne kisemi kyanji.\nYense uji na nsambu yakutwela ne kwikala membala mu bije byambilako bamingilo pakuba mba ekale\nwavimbilwa.\nKinembelo 24\nYense uji na nsambu ya kukokoloka ne kukaya, kabiji wafwainwa kwingila bimye byatongolwa kabiji wafwainwa\nkwikala na kimye kya kukokoloka.\nKinembelo 25\nYense wafwainwa kwikala na bikwalo bwawama pakuba mba ekale nabututulu bwamubiji, kisemi kyanji kikale\nbulongo, ekale na kajo kavula, bivwalo byafwainwa, pakulala pawama ne byonse bisakiwa mubwikalo ne mu\nbumi bwa muntu.\nBana bakazhi ne bana babo bafwainwa kulama bulongo. Bonse bana nangwa kechi baji na bashabo bapamute\nine nabo bafwainwa kulama bulongo.\nKinembelo 26\nYense wafwainwa kufunda. Lufunjisho lwafwainwa kwikala lwatu, kikatakata kutendekelo. Lufunjisho lwa\nkutendekelapo lwafwainwa kwikala lwa bonse. Lufunjisho lwapeulu lwafwainwa kwikalako.\nLufunjisho lwafwainwa kwikala lwakuleta bukomo ku muntu pamo ne kukosesha nsambu yanji. Lukekala\nlwakuleta lumvwanano, lulekelo, ne bulunda pakachi ka byalo, mitundu ne lwitabilo lwabo, kabiji lukakwasha\nkusutula mingilo ya kije kya United Nations mukuleta mutende.\nBansemi baji na luusa lwakusajila bana babo lufunjisho.\nKinembelo 27\nYense uji na luusa lwakwifwezha mu bya kisemwa, byakishakulu kabiji ne kwingijila pamo mukuwamisha byonse\nbino.\nYense uji na luusa lwa kuvimbila mafunde a bwikalo pakuba mba kechi bataye byakishakulu ne.\nKinembelo 28\nYense uji na luusa lwa uno mukambizho wa kambizha bwikalo bwaafwainwa ku muntu.\nKinembelo 29\nYense uji na luusa lwa kwikala na bantu bakwabo bo amona mba bwikalo bwanji bwakonsha kuwama.\nMwaila ino nsambu, yense muntu ukakonsha kulondela mikambizho mwaila mizhilo kasa amwesha mushingi wa\nino mikambizho pamo ne kubakwabo bantu pakuba mba pekale lumvwanano.\nIno nsambu yapanyiwa kechi yafwainwa kwiingijisha kwakubula kulondela binshite bine bya kije kya United\nNations ine.\nKinembelo 30\nKafwako nangwa kimo mu ino mikambizho kyalamata kukyalo nangwa muntu kyo bakonsha kwingijisha\nmukwingila byubilo byabula kufwainwa mwaila nsambu ne ngovu ya tongolwane."
        }
    }
}
