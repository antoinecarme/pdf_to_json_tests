{
    "MetaData": {
        "Author": null,
        "Creation_Date": 1581468919,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "56b1414355bd5eba12d94d3baf6bb41d",
            "Index": 0,
            "Label": "1",
            "Size": [
                595.0,
                842.0
            ],
            "Text": "MUKAMBIZHO MUKATAMPE PA NSAMBU YAFWAINWA MUNTU\nLULAVANANO\nByo kyayukanyikwa mba buneme ne kwesakena pamo kwa bonse bantu mubisemi byabo, kokuleta\nkukasuluka, bololoke ne mutende pano pa ntanda;\nByo kyaykanyikwa mba kubula kushingika muntu kileta byubilo byatama byalula milanguluko yanji\nne ya ntanda yonse moekala kasa asangalala;\nByokiji mba kyanema, kubula kukanjikizna muntu kuba kyatama, kubula kusatukila butangi, kyawama\nkumona mba nsambu iji na muntu yavimbilwa,\nByokiji mba kyanema kuleta lumvwanano pakachi ka bantu ne mitundu,\nByokiji mba bisaka bya bantu mu kije kya United Nations byaitabuzhanya mba muntu wafwainwa\nkwikala na nsambu ya kwikala wakasuluka, waesakena pamo na bantu bakwabo wingijila pamo na\nbakwabo bantu,\nByokiji mba byalo byaswisha limvwanano kupichila mkije kya United Nations ne kumona mba byalama\nmunemw wa kunemeka bantu,\nByokiji mba kolondela ino milaye ne mikambizho kyanema,\nKine, nanchi kije kya General Assembly kyaitaba mba Uno mukambizho mukatampe wapana nsambu ku\nmuntu kwikala wakasuluka, ekale ke wakuyulula mikoka yonse ya bantu kikupu amba yense muntu\nnangwa kije kyonse kilondela uno mukamizho, kikekala ke kya kumwenako\nMUKAMBIZHO MWINE PA MAMBO A KUKASULUKA KWA MUNTU MBWIKALO\nKinembelo 1\nBonse bantu basemwa bakasuluka kabiji baesakena pamo mubuneme. Baji na maana a kulanguluka\nkabiji bobila bantu bakwabo byubilo bakwibasekesha.\nKinembelo 2\nYense muntu uji na nsambu kabiji wakasuluka mwaila mukambizho, kwakubula kutala pa mutundu,\nmukoka, lwitabilo lwanij mu bya ntanda, bya Lesa, nangwa milanguluko yanji, kana wa mulume\nnangwa wa mukazhi, bunonshi nangwa bwikalo, kifulo kyanji ne bikwabotu bintu.\nKikwabo, kechi pakekala lupusano pa byabumulwila ntanda nangwa lwa kyalo mwikala yeo muntu ne\nnangwa kyalo kyatambula bwana bwakyo, nangwa bekilama, nangwa bakikiwila.\nKinembelo 3\nYense muntu uji na nsambu ya kwikala na bumi, wakasuluka kabiji wavimbilwa.\nKinembelo 4\nKafwako nangwa umo ukekala muzha nangwa wa kwingijila mukwabo muntu kwakubula malipilo; buzha\nkechi bukekalako ine.\nKinembelo 5\nKafwako nangwa umo ukamanyikwanga nangwa kumuyan jishane.\nKinembelo 6\nYense wafwainwa kulangulukila amba muntu mwaila mizhilo.\nKinembelo 7\nBonse bantu baesakena pamo mwaila mizhilo kabiji kechi bafwainwa kwibasalulula mwaila\nmizhilone. Bonse bafwainwa kuvimbilwa.\nKinembelo 8\nYense muntu mwaila mizhilo wavimbilwa ku mikambizho yatama ya kyalo yabula kuilamo.\nKinembelo 9\nKafwako nangwa umo ye bakakasa nangwa kumupanga mukyalo kwa kubula mambo ne.\nKinembelo 10"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "4ed0d3de47b79f3044ae6ab3f9bfb789",
            "Index": 1,
            "Label": "2",
            "Size": [
                595.0,
                842.0
            ],
            "Text": "Yense muntu uji na nsambu ya kumumvwina mambo o ejizhanya.\nKinembelo 11\nYense walenga mambo akatampe kechi wafwainwa kuchibilwa ponka potu ine, poso wazhatwa nao\nmukije kya mizhilo.\nKafwako ye bakazhachisha na mambo kasa abujile kwialenga. Kabiji kechi baka mutongwele mambo\nakwabo apusana na atanshi mukusaka kumuzhachishane.\nKinembelo 12\nKafwako muntu ye bakakanjikizha kusolola nangwa kwamba bintu byabufyafya byanji, byakisemi\nkyanji, byanzubo yanji, makalata oanemba nangwa ku mu kabisha na mambo a bifulo byoajinga\nnabyo. Yense wavimbilwa na muzhilo.\nKinembelo 13\nYense uji na nsambu yakwenda ne kuya koasaka nakwikala mukyalo.\nYense uji na nsambu ya kufuma mukyalo kyanji ne byalo bikwabo ne kubwela.\nKinembelo 14\nYense uji na nsambu ya kunyemena mukyalo kingi kuchina kumumanyika mu kyalo kyanji.\nUno muzhilo kechi wikalakone umvwe wanyema kumanyikwa na mambo akwabo kukila bya bumulwila\nntanda.\nKinembelo 15\nYense wafwainwa kutambula bwina kyalo.\nKafwako ye bakakanya kutambula bwina kyalo nangwa kupimpula bwina kyalo bwanji.\nKinembelo 16\nBana balume ne bana bakazhi bakoma, kwakubula kutala pa mutundu nangwa mukoka baji na nsambu ya\nkusongola nangwa kusongolwa ne kwikala na nzubo. Kabiji bafwainwa kwikala basekelamo mu\nmasongola abo.\nMasongola afwainwa kwikalako poso bonse babiji baitabuzhana.\nKisemi kyo kitendekesho mwaila bisaka bya bantu onkao mambo kyafwainwa kuvimbila.\nKinembelo 17\nYense uji na nsambu yakunonka kintu, bunke nangwa mukipanyi na bakwabo.\nKafwako yebakangata nsabo yanji mu lukanakana.\nKinembelo 18\nYense muntu wafwainwa kwilangulukila ne kwifukwila byakuba.\nKinembelo 19\nYense uji na nsambu ya kwamba moalangulukila, kabiji wakosha kubulanana milanguluko yanji\nkubanembeshi babyambo.\nKinembelo 20\nYense uji na nsambu ya kupwila pamo na bakwabo.\nKafwako ye bakonsha kukanjikizha kupwila pamo na bakwabo ne.\nKinembelo 21\nYense waswishiwa kwikala na nsambu mu kafulumende wa kyalo kyanji, kupichila mwi aye mwine\nnangwa ntomesha wasalwa.\nYense waswishiwa kwingila mu kafulumende ya kyalo kyanji.\nNgovu ya bantu (Milangwe) po paimana bulume bwa kafulumende, ino ngovu ikamwekela mu kusala\nkwikalako kimye ne kimye kwa bufyafya kwa bantu bonse."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "43b1302e27c84cb24ab0ac9124ed6485",
            "Index": 2,
            "Label": "3",
            "Size": [
                595.0,
                842.0
            ],
            "Text": "Kinembelo 22\nYense muntu mu kyalo wafwainwa wavimbilwa mubwikalo bwanji, kupichila mu lumvwanano mukyalo\nkabiji ne pakachi kabyalo, kuila mu bunonshi, bukomo, bwikalo ne kisemwa-bileta buneme ne\nbukomo kwiaye mwine.\nKinembelo 23\nYense wafwainwa kwingila; uji na nsambu ya kusala mingilo yoatemwa yamusekesha kabiji yakonsha\nkutwajijila.\nYense kwakubula lupusanone, wafwainwa kulipilwa malipilo a esakana na mingilo.\nYense wingila wafwainwa kulipilwa malipilo a mufwainwa aye mwine pamo ne kisemi kyanji.\nYense uji na nsambu yakutwela ne kwikala membala mu bije byambilako bamingilo pakuba mba ekale\nwavimbilwa.\nKinembelo 24\nYense uji na nsambu ya kukokoloka ne kukaya, kabiji wafwainwa kwingila bimye byatongolwa kabiji\nwafwainwa kwikala na kimye kya kukokoloka.\nKinembelo 25\nYense wafwainwa kwikala na bikwalo bwawama pakuba mba ekale nabututulu bwamubiji, kisemi kyanji\nkikale bulongo, ekale na kajo kavula, bivwalo byafwainwa, pakulala pawama ne byonse bisakiwa\nmubwikalo ne mu bumi bwa muntu.\nBana bakazhi ne bana babo bafwainwa kulama bulongo. Bonse bana nangwa kechi baji na bashabo\nbapamute ine nabo bafwainwa kulama bulongo.\nKinembelo 26\nYense wafwainwa kufunda. Lufunjisho lwafwainwa kwikala lwatu, kikatakata kutendekelo.\nLufunjisho lwa kutendekelapo lwafwainwa kwikala lwa bonse. Lufunjisho lwapeulu lwafwainwa\nkwikalako.\nLufunjisho lwafwainwa kwikala lwakuleta bukomo ku muntu pamo ne kukosesha nsambu yanji.\nLukekala lwakuleta lumvwanano, lulekelo, ne bulunda pakachi ka byalo, mitundu ne lwitabilo\nlwabo, kabiji lukakwasha kusutula mingilo ya kije kya United Nations mukuleta mutende.\nBansemi baji na luusa lwakusajila bana babo lufunjisho.\nKinembelo 27\nYense uji na luusa lwakwifwezha mu bya kisemwa, byakishakulu kabiji ne kwingijila pamo\nmukuwamisha byonse bino.\nYense uji na luusa lwa kuvimbila mafunde a bwikalo pakuba mba kechi bataye byakishakulu ne.\nKinembelo 28\nYense uji na luusa lwa uno mukambizho wa kambizha bwikalo bwaafwainwa ku muntu.\nKinembelo 29\nYense uji na luusa lwa kwikala na bantu bakwabo bo amona mba bwikalo bwanji bwakonsha kuwama.\nMwaila ino nsambu, yense muntu ukakonsha kulondela mikambizho mwaila mizhilo kasa amwesha\nmushingi wa ino mikambizho pamo ne kubakwabo bantu pakuba mba pekale lumvwanano.\nIno nsambu yapanyiwa kechi yafwainwa kwiingijisha kwakubula kulondela binshite bine bya kije\nkya United Nations ine.\nKinembelo 30\nKafwako nangwa kimo mu ino mikambizho kyalamata kukyalo nangwa muntu kyo bakonsha kwingijisha\nmukwingila byubilo byabula kufwainwa mwaila nsambu ne ngovu ya tongolwane."
        }
    }
}
