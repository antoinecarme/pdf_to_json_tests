{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467822,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "TENDAA NENSAABA ZAA Y\u0190L\u0190SOOBO SOBIE MO\u0186LOO\nA Y\u0190L\u0190 YUOBO\nA yeli nang bebe la, ka ne\u025b zaa bang ka nengsaala emmo ane o yelsoore seng la taa a\nnengsaala boor\u0254 po\u0254; a nengsaala meng\u025bsoobo ane o yelmeng\u025b noba zie la binne eng-maarong\nane yelmenne noba zie a tengazu.\nKa nengsaala kaa-ba-ny\u025b e ka tongfaare tong ka noba banang nang taa te\u025brong ve\u025ble ny\u025b\npos\u00e3\u00e3na. A y\u025bl\u025b ama e\u025b la ka nengsaala zaa nang bo\u0254r\u0254 bone ne ka ka bie tenga benee\nnengsaaba zaa nang so ba menne a yele y\u025bl\u025b zaa ba nang bo\u0254r\u0254, a puoro puoru zaa ba nang\nbo\u0254r\u0254, a ta zoro bebiri kang nang.\nKa a da seng\u025b\u025b la ka anang ba fere ne\u025b kao e yeli nang fere o, a k\u0169\u0169 ne o baao po\u0254 ka o\nfaa o meng\u025b d\u0254grong po\u0254, ka ka a yelmenne t\u0254retero la guuro a tendaa zaa noba y\u025bl\u025bsoobo\nsobie.\nKa a da seng\u025b\u025b la ka to-ne-t\u0254 n\u0254mmo y\u025ble a tendaa za.\nKa a noba nang be a Tendaa Langne po\u0254 le\u025b maaleng ny\u0254g\u025b\u025b ba yeldeebo a a yelmanne binne\nnga nang guuro a tendaa zaa y\u025bl\u025bsoobo sobie po\u0254, ka d\u0254\u0254 ane p\u0254ge nang ba gang taa song\nka nengsaala maaloo ane o meng\u025bsoobo y\u025bl\u025b g\u025br\u025b ninge a tenga zu.\nA tenne na zaa nang be a Tendaa Langne nga po\u0254 eng la no\u0254re ka bana ane a Tendaa Langne\nna ny\u025b a tendaa zaa n\u0254ngtaa, a engn\u025b a Tendaa zaa y\u025bl\u025bsoobo ane meng\u025bsoobo sobie.\nKa ka ne\u025b zaa bang ka a y\u025bl\u025bsoobo sobie ama ane a nensaala meng\u025b soobo la yelkpong nang\nbe a no\u0254re nga emmo po\u0254.\nPampanga a L\u025b Zueng,\nA TENDAA LANGNE NOBA LANG TAA\nmo\u0254l\u0254 la:\nka a TENDAA ZA Y\u0190L\u0190SOOBO SOBIE waa la bone noba zaa ane tenne zaa nang na mo\u0254\u0303 nimiri\nk'a nye eebo. A l\u025bzueng ne\u025b zaa, bee nengsaaba langne zaa na taa la a y\u025bl\u025b ama te\u025brong\ntegtegl\u025b a er\u025b ane\u025b ba wuluu po\u0254 ane ba zanno po\u0254 a e k'a y\u025bl\u025bsoobo sobie ane a noba\nmennesoobo y\u025bl\u025b duoro saa ky\u025b er\u025b be\u025bl\u025b be\u025bl\u025b tenga zaa po\u0254 a na e k'a tendaa zaa bang\nky\u025b tuuro a y\u025bl\u025b ama. Tenne na zaa nang be a lammo nga ane noba na zaa nang kpe\u025br\u025b a\ntenne na po\u0254, a lang ne a noba banang zaa nang be tenne na zaa ba nang di naalong a zu.\nDor\u025b 1\nNengsaala zaa ba nang d\u0254ge so la o menga, ka o ne o taaba zaa sengtaa noba emmo ane\ny\u025bl\u025bsoobo sobic po\u0254. Ba d\u0254g\u025b\u025b ba zaa ne y\u025bng ane y\u025bl\u025b-iruu k'a da seng ka ba er\u025b y\u025bl\u025b\nkor\u0254 taa a nga y\u0254\u0254mine.\nDor\u025b 2\nNe\u025bzaa soobo la a Tendaa zaa y\u025bl\u025bsoobo sobie ama nang be a gane po\u0254; a ba wullo ka ne\u025b\nnga waa ngaa ne ngaa; a nga balong, bee o eng\u025b waalong, k'o waa la p\u0254ge bee d\u0254\u0254, o\nk\u0254k\u0254yelaa, puoru na o nang puoro, o te\u025brong nang are l\u025b a tenga maalo y\u025bl\u025b po\u0254, o\ntengyiraa ane o aroozie a tenga po\u0254, boma o nang taa, o d\u0254gebo zie bee o arezie.\nA la waana l\u025b puoreng, gyegru kyebe ane ne\u025b te\u025brong nang wuli o ka o tuuro a tenga maalo",
            "Image": "ebe1bc07f6589bd93beb994880055304"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "y\u025bl\u025b l\u025b, bee bone na naalong ba nang dire a tenga na po\u0254 a ne\u025b na nang yi, ka a tenga na\nso la o meng\u025b bee ka o be la tenga kang nuureng, bee ka o nang ba so o meng\u025b, be ka y\u025bl\u025b\nmine bebe la a p\u0254gr\u0254 o meng\u025bsoobo sobiri.\nDor\u025b 3\nNe\u025bzaa taa la sori ka o taa ny\u0254vore, ka bone zaa ta ngmaara o sobiri o yelerre po\u0254, ka\ntuo ta be o zie.\nDor\u025b 4\nNe\u025bzaa ba taa sori a taa o t\u0254soba ka o waa o gbangbaa bee ka o ton\u0254 gbangba-toma. A\nfer\u025b\u025b la kaa gbangbaalong ane nengsaaba ko\u0254ro ta bebe togtog yelizaa po\u0254.\nDor\u025b 5\nNe\u025bzaa ba seng ne eng\u025b d\u0254grong nang gang, bee potuy\u025bl\u025b, bee d\u0254grong zaa nang ba seng ne\nnengsaala.\nDor\u025b 6\nKa ne\u025bng be zie zaa a fer\u025b\u025b la ka a tenga na deme de o k'o waa nengsaala a l\u0254\u0254 po\u0254.\nDor\u025b 7\nL\u0254\u0254 ninge po\u0254 noba zaang sengtaa k'a fere ka a l\u0254\u0254 kaara ba zaa zu ka gyegru kyebe. A\ny\u025bl\u025b ama mo\u0254loo po\u0254 kyiirung la ka gyegru bebe ne\u025b zaa zie, bee ka ne\u025b d\u0254re ka ba gyegri\nne\u025b.\nDor\u025b 8\nKa ne\u025b zaang taa yeli a gaane a s\u025br\u025b\u025b diibo zie, a fer\u025b\u025b la ka a tenga na s\u025bredirebe a\ndi a s\u025br\u025b\u025b velaa ka a yelmeng\u025b gaa a ne\u025b na deme nang kp\u025b zie a seng l\u025b a tenga l\u0254\u0254 nang\nmanne bing.\nDor\u025b 9\nNe\u025bzaa ba seng ne ka ba de\u025b bone ny\u0254goo gaa te page ky\u025b ba di a s\u025br\u025b\u025b, bee ka ba diguu\nbare ka o yi gaa teng-yuo a te kpe\u025br\u025b.\nDor\u025b 10\nNe\u025bzaa nang s\u00e3\u00e3 yeli, a fer\u025b\u025b la ka a tenga na s\u025bredirebe di o s\u025br\u025b\u025b neng-yaga po\u0254 ka\nn\u0254nne boore kyebe a s\u025br\u025b\u025b nga ba nang dire a na nye bone na yeli o nang s\u00e3\u00e3 po\u0254.\nDor\u025b 11\nNe\u025bzaa ba nang ny\u0254ge yeli kang po\u0254 a na di o s\u025br\u025b\u025b ko na p\u0254ge ny\u025b d\u0254grong a po\u0254, a fer\u025b\u025b\nla ka a s\u025bredirebe de ka o ba s\u00e3\u00e3 yeli, a ta l\u025b sang ba nang di o s\u025br\u025b\u025b yeng po\u0254 a te\nny\u025b bang ka o s\u00e3\u00e3 la yeli. A o s\u025br\u025b\u025b diibo na meng po\u0254 a fer\u025b\u025b la ka ba k'o sori ka o b\u0254\nbone na zaa nang na to\u0254\u0303 song o ka o yeli faa o meng\u025b.\nBa kong to\u0254\u0303 ny\u0254ge ne\u025b zaa nang s\u00e3\u00e3 yeli nang taa d\u0254grong; yeli o nang e, bee o nang nage\no vuo na po\u0254, a yeli na o nang e, bee o nang nage nang da ba waa yels\u00e3\u00e3na nang bo\u0254r\u0254\nd\u0254grong a l\u025b sang onang da e a yeli bale, bee ka ba ko o d\u0254grong nang waa tuo gang a\nd\u0254grong na nang da bebe ka ba da ko o a l\u025b sang o nang s\u00e3\u00e3 a yeli bala.",
            "Image": "06ea137d221837d6560c5bb06eca7f76"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Dor\u025b 12\nNe\u025bzaa ba taa sori a bonn\u0254 kpe\u025br\u025b o t\u0254 y\u025bl\u025b po\u0254, bee o die y\u025bl\u025b po\u0254, bee o yiri y\u025bl\u025b, bee\no gama y\u025bl\u025b, bee ka o s\u00e3\u00e3 o t\u0254 yosong ane o eve\u025ble. A fer\u025b\u025b la ka a l\u0254\u0254 guuro ne\u025b zaa a\nd\u0254\u0303\u0254\u0303ne ama taaba po\u0254.\nDor\u025b 13\nNe\u025bzaa taa sori ka o yo\u0254r\u0254 g\u025br\u025b benee zaa o nang bo\u0254r\u0254, bee ka o kpe\u025br\u025b benee zaa o nang\nbo\u0254r\u0254 a tenga toribogri po\u0254.\nNe\u025bzaa taa sori ka o yi tenga kang zaa po\u0254, bee o meng\u025b tenga po\u0254 a ky\u025b le\u025b wa a o tenga\npo\u0254.\nDor\u025b 14\nNe\u025bzaa taa sori ka o yi tenga na po\u0254 ba nang bo\u0254r\u0254 o d\u0254groo, bee o koobo a gaa tenne\nmine a na te ny\u025b pope\u025blong.\nA sobiri nga kyebe ne\u025b nang s\u00e3\u00e3 yeli yelmeng\u025b ka ba bo\u0254r\u0254 o ka ba di o s\u025br\u025b\u025b ka a y\u025bl\u025b\nna o nang s\u00e3\u00e3 ba e votu y\u025bl\u025b bee y\u025bl\u025b nang ba tu a Tendaa Langkpong y\u025bl\u025b sobie ba nang\nmanne bing l\u025b.\nDor\u025b 15\nNe\u025bzaa taa sori a na waa enga kang paalong ne\u025b.\nNe\u025bzaa ba taa sori a na yeli ka ne\u025bkang ta be o tenga po\u0254, bee ka o ta yi o tenga a gaa\nte kpe\u025br\u025b teng-yuo.\nDor\u025b 16\nNe\u025bzaa nang ta d\u0254\u0254, bee p\u0254ge, bale zaa po\u0254, tenga zaa po\u0254, puoru zaa po\u0254, taa sori a na\nde p\u0254ge, bee kuli ser\u025b a d\u0254gr\u0254 bibiiri. Ba zaang na sengtaa a ba kultaa y\u025bl\u025b po\u0254 a ta l\u025b\nsang ba kultaa nang baare.\nNe\u025bzaa ba taa sori a fere noba ka ba kultaa; banang nang kulo taa yong na p\u025ble poore a\nsage ka ba kultaa.\nD\u0254\u0254 ane o p\u0254ge ane o bibiiri waa seng bombiri a tenga noba zie ka a fere ka a tenga\nnoba ane a tenga nemb\u025br\u025b kaara ba zu.\nDor\u025b 17\nNe\u025bzaa taa sori a na so boma o yong, bee ka o ne noba mine lang so boma.\nNe\u025bzaa taa sori faa ne\u025b boma o nang so.\nDor\u025b 18\nNe\u025bzaa taa a sori na te\u025br\u025b y\u025bl\u025b a seng o nang bo\u0254r\u0254 l\u025b, a tuuro o y\u025bng wuluu, a puoro\npuoru na zaa o nang bo\u0254r\u0254; o la taa la a sori meng a na le\u025bre o puoru ane o te\u025brong; o\nna to\u0254\u0303 e la l\u025b o yong, bee a lang ne noba yeng po\u0254, bee o yong zie. O la taa sori meng\na na e ka o puoru y\u025bl\u025b s\u00e3\u00e3 noba zie. O taa sori na wullo noba a o puoru y\u025bl\u025b. O taa sori\ntuuro a o puoru nga sobie zaa a seng l\u025b o nang bo\u0254r\u0254.\nDor\u025b 19",
            "Image": "f43668af27cec4105bb545eb9241b6ef"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ne\u025bzaa taa sori ka o te\u025bre ka yeli kang waa ngaa bee o ba waa. O taa sori meng na yeli\na yeli na y\u025bl\u025b. O la taa la a sori meng ka o te\u025br\u025b ka y\u025bl\u025b mine waa ngaa, ky\u025b ka ne\u025b zaa\nta fere o a o te\u025brong na po\u0254. O taa sori meng ka o b\u0254 a ky\u025b ny\u025b yelpaaba nang yire zie\nzaa waana, ka a gangn\u025b\u025b toribogri bee ka a ba gangna o taa la a sori.\nDor\u025b 20\nNe\u025bzaa taa la a sori ka o po\u0254 noba nang langtaa ane te\u025brong velaa. O la taa la sori ka\no kp\u025b langne zaa.\nNe\u025b konto\u0254\u0303 fere ne\u025bzaa ka o kp\u025b langne kang po\u0254.\nDor\u025b 21\nNe\u025bzaa taa sori k'o po\u0254 a tenga g\u0254ben\u025bnte y\u025bl\u025b po\u0254 o meng\u025b bee ka o po\u0254 iri noba ka ba\nle\u025b o zu.\nNe\u025bzaa taa sori ka a tenga po\u0254 bone na zaa nang bebe ka ba de sonn\u0254 ne a noba ba yeli\nzaa po\u0254 k'a tara o meng.\nA g\u0254ben\u025bnte fang a tenga po\u0254 na yi la tenga noba bo\u0254r\u0254 zie. A sobiri na a noba nang na\nmang tu ka ama ny\u025b eebo la ka ba manne bing ka ka vuo kang po\u0254 k'a noba mang taa neng-\niri ka finnuu kyebe a neng-iri nga po\u0254; k'a banang zaa nang ta noba a taa sori na iri a\nnoba nang na le\u025b ba zu a tenga g\u0254ben\u025bnte po\u0254. A neng-iri sang ne\u025b zaa ba taa sori na ny\u025b\no t\u0254soba nang bo\u0254r\u0254 k'o iri ne\u025b na.\nDor\u025b 22\nNe\u025bzaa waa la a tenga zu noba ne\u025b. A fer\u025b\u025b la ka o tenga kaara o zu; o la taa la sori\nmeng ka o ny\u025br\u025b a o tenga t\u0254n\u0254 ka a song o ka o ny\u025br\u025b emmo a seng nengsaala; ka o eng\u025b\nane o y\u025bng y\u025bl\u025b meng ky\u025bn\u025b velaa.\nDor\u025b 23\nNe\u025bzaa ta sori ka o taa toma ton\u0254. O taa sori meng ka o iri toma na o dang bo\u0254r\u0254. Sori\nbebe meng la, ka ka o toma zie ane o toma zie y\u025bl\u025b ve\u025bl\u025b. Sori bebe meng la ka o taa\ntoma ton\u0254 a ta yo\u0254r\u0254 we\u025b l\u025b.\nNe\u025bzaa, ka gyegru kyebe taa sori ka o ny\u025br\u025b san-y\u0254\u0254 a seng banang zaa meng nang ton\u0254 a\ntong-bale.\nNe\u025bzaa nang ton\u0254 toma taa sori a naa ny\u025br\u025b a y\u0254\u0254re ka a seng o ne o p\u0254ge ane o bibiiri;\nka a seng ba ka ba na to\u0254\u0303 nye bone na zaa a nang fer\u025b nengsaala ka o taa waa nengsaala.\nNe\u025bzaa taa sori ka o piili tontonema langne. O la taa l'a sori ka o kp\u025b tontonema\nlangne nang na song ka o guuro o toma.\nDor\u025b 24\nNe\u025bzaa taa sori ka o ny\u025b p\u025bnno ky\u025b ka o p\u025bnnoo sang ka o taa sori a er\u025b l\u025b o po\u0254 nang\np\u025blle. O la taa sori ka ka o ta tong toma a te gang gammo kang. O taa sori meng na ny\u025br\u025b\np\u025bnnoo bebie a o toma zie ky\u025b nang ny\u025br\u025b san-y\u0254\u0254 a p\u025bnnoo bebie na po\u0254.\nDor\u025b 25\nA fer\u025b\u025b la k'a tenga ny\u025b ka benee d\u0254\u0254 ane o p\u0254ge ane o bibiiri nang kpe\u025br\u025b seng ne ba\neng-maarong nang bo\u0254r\u0254 l\u025b, ka ba ny\u025br\u025b bondiri ane bonsuuri, ka ba kpe\u025bbo zie ane ba",
            "Image": "32c1e120e29f615ba4bdf0d9de54b114"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "laafe\u025b y\u025bl\u025b ve\u025bl\u025b. Ba taa l'a sori meng ka sang kang wa ta ka ba ba la taa san-y\u0254\u0254 toma,\nbee ka ba be\u025br\u025b, bee ka yeli kang e ka o kong la to\u0254\u0303 tong toma bee ka o ser\u025b, bee ka\np\u0254ge kpi ky\u025b ky\u025bre o yong, bee ka o kore zuo a kong la to\u0254\u0303 tong toma, bee ka yeli kang e\nka o de\u025b kong la to\u0254\u0303 b\u0254 bondiraa o meng\u025b, a fer\u025b\u025b la ka a tenga na o nang be kaara o zu.\nBimamine ane bibiiri nang nang baara, a seng\u025b\u025b la ka ba kaara ba zu ky\u025b sonn\u0254 ba.\nBibiiri zaa, ka ba ma ne ba saa de la taa ky\u025b d\u0254ge ba bee ka baba de taa ky\u025b d\u0254ge ba\nmeng na ny\u025br\u025b la a sommo nga bale.\nDor\u025b 26\nNe\u025bza taa sori ka o bang gane. A gane zanno piilu sang a da seng ka y\u0254\u0254re kyebe. A fer\u025b\u025b\nla ka ne\u025bzaa zanne gane belaa a ta taabo kang. A da ba seng ka ne\u025bzaa wong tuo ky\u025b ny\u025b\nnuuri-toma zanno, bee gama-toma zanno. A da seng\u025b\u025b la ka banang nang na to\u0254\u0303 meng ta\nwong tuo ky\u025b ny\u025b zanno nang do yaga.\nA da seng\u025b\u025b la ka gane zanno kyaara nensaala meng\u025bmaalo y\u025bl\u025b a ky\u025b sonn\u0254 nensaala\nmeng\u025bsoobo sobie y\u025bl\u025b a ky\u025b sonn\u0254 yelwongtaa ane kanyiri di-ko-taa, a e ka tenne ane\nbale la bale zaa ane puoru deme zaa ny\u0254ge taa baalong a ky\u025b e ka a Tendaa Langkpong y\u025bl\u025b\nky\u025bn\u025b ka maarong be a tenga zu.\nSaamine ane mamine taa a sori a na de we\u025b\u0303 dang iri benee ba nang bo\u0254r\u0254 ka ba bibiiri\ngaa zanne gane.\nDor\u025b 27\nNe\u025bzaa taa sori ka o po\u0254 a tenga tengko\u0254\u0303 y\u025bl\u025b po\u0254 a meng wong a noba nuuri-toma no\u0254\u0303, ky\u025b\nny\u025br\u025b t\u0254n\u0254 nensaala y\u025bng nang song o ka o maale, bee ka o e ka bone na zaa waana ne no\u0254\nbee t\u0254n\u0254.\nNe\u025bzaa nang de o nuuri, bee o zu a tong ne toma ka a yire t\u0254n\u0254 mine, a fer\u025b\u025b la ka a\ntenga ta v\u025bng ka ne\u025bzaa finne o a toma na po\u0254.\nDor\u025b 28\nA da seng\u025b\u025b la ka a y\u025bl\u025b ama ba nang manne bing a ky\u025b a ny\u025b eebo, ka benee zaa tenga zu\nky\u025b ne\u025b nang kpe\u025br\u025b na to\u0254\u0303 so o meng\u025b ky\u025b kpe\u025br\u025b ne pope\u025blong.\nDor\u025b 29\nNe\u025bzaa taa la fero toma o taaba zie benee o nang kpe\u025br\u025b. A l\u025bng na song ka o meng\u025b ny\u025b\nmaalo.\nNe\u025bzaa nang so o meng\u025b, a wonno o meng\u025bsoobo no\u0254\u0303, yeli zaa ba kyebe a na pigi a o\nmeng\u025bsoobo nga sori see ka tenga nang manne bing l\u025b naane, a l\u0254\u0254 na meng na waa la l\u0254\u0254\nnang na v\u025bng ka nensaala ny\u025b emmo ky\u025b so o meng\u025b, a sonn\u0254 ka nensaaba er\u025b eve\u025bl\u025b, a e ka\nmarong be noba nang lang kpe\u025br\u025b zie ky\u025b er\u025b ka noba zaa kpe\u025br\u025b velaa ba tenga po\u0254, ka ba\nmeng taa no\u0254re a ba tenga maalo y\u025bl\u025b po\u0254.\nNe\u025bzaa ba taa sori a e yeli nang ba toro a Tendaa zaa Lammo nang manne a nengsaaba\nmeneesoobo sobie bing l\u025b.\nDor\u025b 30\nTenga zaa bee langne zaa bee neng-yeni zaa ba taa sori a willi a y\u025bl\u025b ama ba nang manne\nbing a ky\u025b; ka a waa seng nga a y\u025bl\u025b nga ko ba la sobiri ka ba tong tone zaa bee yeli",
            "Image": "e9c85b132955b8c7abcce8655b13ba36"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "zaa nang waana ne nensaala mengasoobo ane o yelisoore no\u0254\u0303 wommo ba nang manne bing a\nky\u025b s\u00e3\u00e3baro.",
            "Image": "0fac6f2dede852516fa60f1997020dea"
        }
    }
}
