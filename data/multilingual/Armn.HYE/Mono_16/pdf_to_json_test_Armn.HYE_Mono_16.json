{
    "MetaData": {
        "Author": null,
        "Creation_Date": 1581468507,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}",
                "{'color': (0, 0, 0), 'font': ('MS-Gothic', 12.096)}"
            ],
            "Image": "56e10e50fdc4efd9031bacb2dd3678a1",
            "Index": 0,
            "Label": "1",
            "Size": [
                595.0,
                842.0
            ],
            "Text": "ՄԱՐԴՈՒ ԻՐԱՎՈՒՆՔՆԵՐԻ ՀԱՄԸՆԴՀԱՆՈՒՐ ՀՌՉԱԿԱԳԻՐ\nՄԻԱՎՈՐՎԱԾ ԱԶԳԵՐԻ ԿԱԶՄԱԿԵՐՊՈՒԹՅՈՒՆ\nՀասարակական տեղեկատվության բաժին\nՄարդու իրավունքները\nհրապարակված Միավորված ազգերի կազմակերպության Մարդու իրավունքների\nհամընդհանուր հռչակագրում\n1948 թվականի դեկտեմբերի 10-ին Միավորված ազգերի կազմակերպության Ընդհանուր\nԺողովն ընդունեց ու ազդարարեց Մարդու իրավունքների համընդհանուր\nհռչակագիրը, որի ամբողջական տեքստն ամփոփված է գրքույկի հաջորդ էջերում։\nՊատմական նշանակություն ունեցող այս որոշումն ընդունելուց հետո Ժողովը\nբոլոր անդամ պետություններին կոչ արեց հրապարակել Հռչակագրի տեքստը և անել\nամեն ինչ փաստաթղթի «տարածման, հրապարակման ու մեկնաբանման համար,\nգլխավորապես դպրոցներում և այլ ուսումնական հաստատություններում, առանց\nերկրների կամ տարածքների քաղաքական կարգավիճակի տարբերակման։\nԽավիեր Պերես դե Կուելյար\nԳԼԽԱՎՈՐ ՔԱՐՏՈՒՂԱՐ\nԲոլոր մարդիկ ծնվում են հավասար ու անօտարելի իրավունքներով և հիմնական\nազատություններով։\nՄիավորված ազգերը պարտավորություն է ստանձնել պահպանել, խրախուսել ու\nպաշտպանել յուրաքանչյուր անհատի մարդու իրավունքները։ Այս պարտավորությունը\nբխում է Միավորված ազգերի կանոնադրությունից, որը վերահաստատում է աշխարհի\nժողովուրդների հավատը մարդու հիմնական իրավունքների, անձի արժանապատվության\nու արժեքի նկատմամբ։\nՄարդու իրավունքների համընդհանուր հռչակագրում Միավորված ազգերի\nկազմակերպությունը պարզ ու հասկանալի ձևով ներկայացրել է այն իրավունքները,\nորոնք հավասարապես պատկանում են յուրաքանչյուր մարդու։\nԱյս իրավունքները պատկանում են ձեզ։\nՍրանք ձեր իրավունքներն են։\nԾանոթացեք դրանց։ Աջակցեք այդ իրավունքներին, պաշտպանեք դրանք հանուն ձեզ և\nձեր եղբայրակիցների։\nՆԵՐԱԾԱԿԱՆ\nՔանզի մարդկային ընտանիքի բոլոր անդամներին ներհատուկ արժանապատվությունը և\nհավասար ու անօտարելի իրավունքները աշխարհի ազատության, արդարության ու\nխաղաղության հիմքն են․\nՔանզի մարդու իրավունքների նկատմամբ քամահրանքն ու արհամարհանքը հանգեցրել\nեն մարդկության խիղճը խռոված բարբարոսական գործողությունների, և քանի որ\nայնպիսի աշխարհի ստեղծումը, ուր մարդիկ կվայելեն խոսքի ու համոզմունքների\nազատություն և զերծ կլինեն վախից ու կարիքից հռչակվել է որպես մարդկանց\nբարձրագույն ձգտում․"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}",
                "{'color': (0, 0, 0), 'font': ('MS-Gothic', 12.096)}"
            ],
            "Image": "bc454b1422cd4108ecc6de0e74516ccf",
            "Index": 1,
            "Label": "2",
            "Size": [
                595.0,
                842.0
            ],
            "Text": "Քանզի անհրաժեշտ է, որպեսզի մարդը, որպես մի վերջին միջոցի, չդիմի\nապստամբության ընդդեմ բռնության ու ճնշման, օրենքի իշխանությամբ պաշտպանել\nմարդու իրավունքները․\nՔանզի անհրաժեշտ է նպաստել ազգերի միջև բարեկամական հարաբերությունների\nզարգացմանը․\nՔանզի Միավորված ազգերի ժողովուրդները կանոնադրության մեջ վերահավաստել են\nիրենց հավատը մարդու հիմնական իրավունքների, անձի արժանապատվության ու\nարժեքի, տղամարդու ու կնոջ հավասար իրավունքների նկատմամբ և որոշել են\nավելի մեծ ազատության պայմաններում նպաստել սոցիալական առաջընթացին ու\nկյանքի պայմանների բարելավմանը․\nՔանզի անդամ պետությունները պարտավորվել են Միավորված ազգերի հետ\nհամագործակցությամբ հասնել մարդու իրավունքների ու հիմնական\nազատությունների նկատմամբ համընդհանուր հարգանքի ու դրանց պահպանման․\nՔանզի այս իրավունքների ու ազատությունների համընդհանուր ըմբռնումը\nկարևորագույն նշանակություն ունի այս պարտավորության լիարժեք իրագործման\nհամար․\nԳԼԽԱՎՈՐ ԱՍԱՄԲԼԵԱՆ\nազդարարում է այս\nՄԱՐԴՈՒ ԻՐԱՎՈՒՆՔՆԵՐԻ ՀԱՄԸՆԴՀԱՆՈՒՐ ՀՌՉԱԿԱԳԻՐԸ\nորպես առաջադրանք բոլոր ժողովուրդներին ու ազգերին, որպեսզի յուրաքանչյուր\nանհատ և հասարակության յուրաքանչյուր մարմին, մտքում մշտապես ունենալով այս\nՀռչակագիրը, ձգտի ուսուցման ու կրթության միջոցով նպաստել այս իրավունքների\nու ազատությունների նկատմամբ հարգալից վերաբերմունքին և ազգային ու\nմիջազգային առաջադիմական միջոցառումներով ապահովել դրանց համընդհանուր\nարդյունավետ ճանաչումն ու պահպանումը թե անդամ պետությունների\nժողովուրդների և թե դրանց իրավասու տարածքների ժողովուրդների կողմից։\nՀոդված 1\nԲոլոր մարդիկ ծնվում են ազատ ու հավասար իրենց արժանապատվությամբ ու\nիրավունքներով։ Նրանք ունեն բանականություն ու խիղճ և միմյանց պետք է\nեղբայրաբար վերաբերվեն։\nՀոդված 2\nԱմեն ոք ունի այս Հռչակագրում բերված բոլոր իրավունքներն ու\nազատությունները առանց որևէ խտրության՝ հիմնված ցեղային, մաշկի գույնի,\nսեռի, լեզվի, կրոնի, քաղաքական կամ այլ համոզմունքների, ազգային կամ\nսոցիալական ծագման, ունեցվածքի, դասային պատկանելության կամ որևէ այլ\nկարգավիճակի վրա։\nԱվելին, ոչ մի խտրականություն չպետք է լինի հիմնված երկրի կամ տարածքի,\nքաղաքական, իրավական, կամ միջազգային կարգավիճակի վրա, լինի դա անկախ,\nխնամարկյալ, ոչինքնակառավարվող կամ ինքնիշխանության որևէ այլ\nսահմանափակումով պետական կազմավորում, որին պատկանում է մարդը։\nՀոդված 3"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}",
                "{'color': (0, 0, 0), 'font': ('MS-Gothic', 12.096)}"
            ],
            "Image": "4f54ea74cde7a2d48353f27708fde7ca",
            "Index": 2,
            "Label": "3",
            "Size": [
                595.0,
                842.0
            ],
            "Text": "Յուրաքանչյուր ոք ունի ապրելու, ազատության ու անձի անձեռնմխելիության\nիրավունք։\nՀոդված 4\nՈչ ոք չպետք է լինի ստրկության կամ անազատ վիճակում․ պետք է արգելվեն\nստրկատիրության ու ստրուկների առուծախի բոլոր ձևերը։\nՀոդված 5\nՈչ ոք չպետք է ենթարկվի կտտանքների, դաժան, անմարդկային կամ ստորացուցիչ\nվերաբերմունքի կամ պատժի։\nՀոդված 6\nԱմեն ոք, ուր էլ որ լինի, իրավունք ունի ճանաչվել որպես իրավասուբյեկտ։\nՀոդված 7\nԲոլորը հավասար են օրենքի առջև և, առանց որևէ խտրականության, ունեն օրենքով\nհավասար պաշտպանվելու իրավունք։ Բոլորը ունեն հավասար պաշտպանության\nիրավունք՝ ընդդեմ ցանկացած խտրականության, որով խախտվում է այս Հռչակագիրը,\nև ընդդեմ նման խտրականության մղող ցանկացած սադրանքի։\nՀոդված 8\nԱմեն ոք ունի ազգային լիազոր դատարանների միջոցով իր իրավունքների\nարդյունավետ վերականգնման իրավունք, եթե խախտվում են սահմանադրությամբ կամ\nօրենքով սահմանված նրա հիմնական իրավունքները։\nՀոդված 9\nՈչ ոք չի կարող ենթարկվել կամայական կալանքի, բանտարկության կամ արտաքսման։\nՀոդված 10\nԱմեն ոք իր իրավունքների ու պարտականությունների սահմանման համար և իր դեմ\nցանկացած քրեական մեղադրանքի դեպքում, լիակատար հավասարության հիման վրա,\nիրավունք ունի, որ իր գործը արդարացի ու հրապարակայնորեն լսվի անկախ ու\nանկողմնապահ դատարանի կողմից։\nՀոդված 11\nՀանցագործության համար մեղադրվող յուրաքանչյուր մարդ իրավունք ունի անմեղ\nհամարվել քանի դեռ նրա մեղքը չի ապացուցված օրենքով նախատեսված\nհրապարակային դատաքննությամբ, որի ժամանակ ապահովվեն նրա պաշտպանության\nհամար բոլոր անհրաժեշտ երաշխիքները։\nՈչ ոք չի կարող դատապարտվել որպես հանցագործ որևիցէ արարքի կամ բացթողման\nհամար, որը կատարվել է այնպիսի ժամանակ, երբ այն ազգային կամ միջազգային\nօրենքով հանցագործություն չի համարվել։ Չի կարող սահմանվել նաև ավելի ծանր\nպատիժ, քան այն, որը կիրառվում էր հանցագործության կատարման ժամանակ։\nՀոդված 12\nՈչ ոք չի կարող ենթարկվել կամայական միջամտության իր անձնական ու ընտանեկան\nկյանքի նկատմամբ, իր տան, թղթակցության և կամ իր պատվի ու համբավի դեմ"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}",
                "{'color': (0, 0, 0), 'font': ('MS-Gothic', 12.096)}"
            ],
            "Image": "0ba6e3c1df5a29963e7c88bfe56072da",
            "Index": 3,
            "Label": "4",
            "Size": [
                595.0,
                842.0
            ],
            "Text": "կամայական ոտնձգության։ Ամեն ոք ունի օրենքով պաշտպանվելու իրավունք ընդդեմ\nնման միջամտության կամ ոտնձգության։\nՀոդված 13\nԱմեն ոք ունի տեղաշարժվելու և բնակության վայր ընտրելւու ազատության\nիրավունք յուրաքանչյուր պետության սահմաններում։\nԱմեն ոք ունի ցանկացած երկրից, այդ թվում իր երկրից հեռանալու և իր երկիր\nվերադառնալու իրավունք։\nՀոդված 14\nԱմեն ոք իրավունք ունի այլ երկրներում հետապնդումից ապաստան որոնել և\nապաստանից օգտվել։\nԱյս իրավունքը չի կարող գործադրվել այնպիսի ոչ-քաղաքական\nհանցագործությունների կամ արարքների համար հարուցված հետապնդությունների\nդեպքում, որոնք հակասում են Միավորված ազգերի նպատակներին ու\nսկզբունքներին։\nՀոդված 15\nԱմեն ոք ունի քաղաքացիության իրավունք։\nՈչ ոք չի կարող կամայականորեն զրկվել իր քաղաքացիությունից կամ\nքաղաքացիությունը փոխելու իրավունքից։\nՀոդված 16\nՉափահաս տղամարդիկ ու կանայք, առանց որևէ ցեղային, ազգային կամ կրոնական\nսահմանափակման, իրավունք ունեն ամուսնանալ և ընտանիք հիմնել։ Նրանք հավասար\nիրավունքներ ունեն ամուսնանալիս, ամուսնության ընթացքում և\nամուսնալուծության ժամանակ։\nԱմուսնությունը կարող է կայանալ միայն ամուսնացող կողմերի լիարժեք ու ազատ\nհամաձայնության դեպքում։\nԸնտանիքը հասարակության բնական ու հիմնական բջիջն է և պաշտպանվելու\nիրավունք ունի հասարակության ու պետության կողմից։\nՀոդված 17\nԱմեն ոք ունի սեփականություն ունենալու իրավունք՝ ինչպես մենակ, այնպես էլ\nուրիշների հետ միասին։\nՈչ ոք չի կարող կամայականորեն զրկվել իր սեփականությունից։\nՀոդված 18\nՅուրաքանչյուր ոք ունի մտքի, խղճի ու դավանանքի ազատության իրավունք․ այս\nիրավունքը ներառնում է իր դավանանքը կամ համոզմունքները փոխելու\nազատություն և իր դավանանքին կամհամոզմունքներին հետևելու ազատություն,\nմենակ կամ ուրիշների հետ համատեղ, հրապարակայնորեն կամ գաղտնի՝ քարոզի,\nժամերգության, կրոնական ու ծիսական արարողությունների ձևով։\nՀոդված 19"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}",
                "{'color': (0, 0, 0), 'font': ('MS-Gothic', 12.096)}"
            ],
            "Image": "8f569a28f37203aed2e6b1ddcc6c99bc",
            "Index": 4,
            "Label": "5",
            "Size": [
                595.0,
                842.0
            ],
            "Text": "Ամեն ոք ունի համոզմունքներ ունենալու և արտահայտվելու իրավունք․ այս\nիրավունքը ներառնում է համոզմունքներին անարգել հավատարիմ մնալու և\nտեղեկություններ ու գաղափարներ որոնելու, ստանալու ու տարածելու\nազատություն, լրատվության ցանկացած միջոցներով, անկախ պետական սահմաններից։\nՀոդված 20\nՅուրաքանչյուր ոք ունի խաղաղ հավաքների ու միություններ կազմելու իրավունք։\nՈչ ոք չի կարող հարկադրաբար անդամակցվել որևէ միության։\nՀոդված 21\nՅուրաքանչյուր ոք իրավունք ունի մասնակցել իր երկրի կառավարմանը՝ անմիջաբար\nկամ ազատ ընտրված ներկայացուցիչների միջոցով։\nՅուրաքանչյուր ոք իր երկրում ունի պետական ծառայություն կատարելու հավասար\nիրավունք։\nԺողովրդի կամքը պետք է լինի կառավարության իրավազորության հիմքը․ այս կամքի\nարտահայտությունը պետք է լինեն պարբերական ու անեղծ ընտրությունները, որոնք\nպետք է իրագործվեն համընդհանուր ու հավասար ընտրական իրավունքի հիման վրա,\nգաղտնի քվեարկության կամ համարժեք ազատ ընտրական ընթացակարգերի միջոցով։\nՀոդված 22\nՅուրաքանչյուր ոք, որպես հասարակության անդամ, սոցիալական ապահովության\nիրավունք ունի, օգտվում է իր արժանապատվության և իր անձի ազատ զարգացման\nհամար անհրաժեշտ տնտեսական, սոցիալական ու մշակութային իրավունքներից\nազգային ջանքերի ու միջազգային համագործակցության միջոցով, յուրաքանչյուր\nպետության կառուցվածքին ու ռեսուրսներին համապատասխան։\nՀոդված 23\nՅուրաքանչյուր ոք ունի աշխատանքի, աշխատանքի ազատ ընտրության, արդարացի ու\nնպաստավոր աշատանքային պայմանների և գործազրկությունից պաշտպանվելու\nիրավունք։\nՅուրաքանչյուր ոք, առանց որևիցէ խտրականության, ունի հավասար աշխատանքի\nդիմաց հավասար վարձատրության իրավունք։\nՅուրաքանչյուր ոք ունի արդարացի ու համապատասխան վարձատրության իրավունք,\nորով ապահովվի մարդկային արժանապատվությանը վայել իր ու իր ընտանիքը\nգոյությունը, իսկ անհրաժեշտության դեպքում լրացվի սոցիալական ապավության\nայլ միջոցներով։\nՅուրաքանչյուր ոք ունի իր շահերը պաշտպանելու համարար հեստակցական\nմիություններ ստեղծելու և դրանց անդամակցելու իրավունք։\nՀոդված 24\nՅուրաքանչյուր ոք ունի հանգստի ու ժամանցի, այդ թվում՝ աշխատանքային ժամերի\nչափավոր սահմանափակման և պարբերական վճարովի արձակուրդների իրավունք։\nՀոդված 25\nՅուրաքանչյուր ոք ունի կենսամակարդակի իրավունք, որը իր և իր ընտանիքի"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "8cd0f42a409edf84a7a2826f3ca7f620",
            "Index": 5,
            "Label": "6",
            "Size": [
                595.0,
                842.0
            ],
            "Text": "համար ապահովի առողջություն ու բարեկեցություն, այդ թվում՝ սնունդ,\nհագուստ, բնակարան ու բժշկական սպասարկում, անհրաժեշտ սոցիալական\nծառայություններ և ապահովագրության իրավունք գործազրկության, հիվանդության,\nհաշմանդամության, այրիության, ծերության և այն դեպքերում, երբ գոյության\nմիջոցների ձեռքբերումը չի պայմանավորված իրենից կախված հանգամանքներով։\nՄայրերն ու մանուկներն ունեն հատուկ հոգածության ու օժանդակության\nիրավունք։ Բոլոր երեխաները՝ ծնված ամուսնությունից կամ արտաամուսնական\nկապերից, օգտվում են նույն սոցիալական պաշտպանությունից։\nՀոդված 26\nՅուրաքանչյուր ոք ունի կրթության իրավունք։ Կրթությունը, առնվազան տարրական\nու հանրակրթական փուլերում, պետք է լինի անվճար։ Տարրական կրթությունը պետք\nէ լինի պարտադիր։ Տեխնիկական ու մասնագիտական կրթությունը լինելու է\nընդհանուրի համար մատչելի, իսկ բարձրագույն կրթությունը՝ բոլորի համար\nհավասարապես մատչելի, հիմնված ընդունակությունների վրա։\nԿրթությունը պետք է նպատակաուղղված լինի անձի լիարժեք զարգացմանը և մարդու\nիրավունքների ու հիմնական ազատությունների նկատմամբ հարգանքի ամրապնդմանը։\nԱյն պետք է նպաստի բոլոր ազգերի, ցեղային կամ կրոնական խմբերի միջև\nփոխըմբռնմանը, հանդուրժողականությանն ու բարեկամությանը և էլ ավելի նպաստի\nՄիավորված ազգերի խաղաղապահպան գործունեությանը։\nԾնողներն ունեն իրենց երեխաներին տրվող կրթության տեսակի ընտրության\nառաջնային իրավունք։\nՀոդված 27\nՅուրաքանչյուր ոք ունի իր համայնքի մշակութային կյանքին ազատորեն\nմասնակցելու, արվեստը դրվատելու, գիտական առաջընթացին մասնակցելու և դրա\nբարիքներից օգտվելու իրավունք։\nՅուրաքանչյուր ոք պաշտպանության իրավունք ունի իր բարոյական ու նյութական\nշահերի համար, որոնք արդյունք են իր իսկ հեղինակած գիտական, գրական կամ\nգեղարվեստական ցանկացած աշխատանքի։\nՀոդված 28\nՅուրաքանչյուր ոք ունի սոցիալական ու միջազգային կարգուկանոնի իրավունք,\nորի դեպքում լիովին իրագործելի են այս Հռչակագրում շարադրված իրավունքներն\nու ազատությունները։\nՀոդված 29\nՅուրաքանչյուր ոք պարտականություններ ունի համանյքի նկատմամբ, ուր և միայն\nհնարավոր է իր անձի ազատ ու լիարժեք զարգացումը։\nԻր իրավունքներն ու ազատություններն իրականացնելիս, յուրաքանչուր ոք պետք է\nենթակա լինի միմիայն այնպիսի սահմանափակումների, որոնք օրենքով սահմանված\nեն ուրիշների իրավունքների ու ազատությունների համար պատշաճ ճանաչում ու\nհարգանք ապահովելու և բարոյականության, հասարակական կարգուկանոնի ու\nընդհանուր բարեկեցության արդարացի պահանջները ժողովրդավարական\nհասարակարգում բավարարելու համար։\nԱյս իրավունքների ու ազատությունների իրականացումը ոչ մի դեպքում չպետք է"
        },
        "6": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ad8beabe4b26bb3ce3f184d33b385181",
            "Index": 6,
            "Label": "7",
            "Size": [
                595.0,
                842.0
            ],
            "Text": "հակասի Միացյալ ազգերի նպատակներին ու սկզբունքներին։\nՀոդված 30\nԱյս Հռչակագրում ոչ մի բան չի կարող մեկնաբանվել որպես որևէ իրավունքի\nտրամադրում որևիցէ պետության, մարդկանց խմբի կամ առանձին անձանց զբաղվելու\nմի որևէ գործունեությամբ կամ արարքով, որոնք ուղղված լինեն Հռչկագրում\nշարադրվածա զատությունների ու իրավունքների ոչնչացմանը։"
        }
    }
}
