{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468547,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ՄԱՐԴՈՒ ԻՐԱՎՈՒՆՔՆԵՐԻ ՀԱՄԸՆԴՀԱՆՈՒՐ ՀՌՉԱԿԱԳԻՐ\nՄԻԱՎՈՐՎԱԾ ԱԶԳԵՐԻ ԿԱԶՄԱԿԵՐՊՈՒԹՅՈՒՆ\nՀասարակական տեղեկատվության բաժին\nՄարդու իրավունքները\nհրապարակված Միավորված ազգերի կազմակերպության Մարդու իրավունքների համընդհանուր\nհռչակագրում\n1948 թվականի դեկտեմբերի 10-ին Միավորված ազգերի կազմակերպության Ընդհանուր Ժողովն ընդունեց\nու ազդարարեց Մարդու իրավունքների համընդհանուր հռչակագիրը, որի ամբողջական տեքստն\nամփոփված է գրքույկի հաջորդ էջերում։ Պատմական նշանակություն ունեցող այս որոշումն ընդունելուց\nհետո Ժողովը բոլոր անդամ պետություններին կոչ արեց հրապարակել Հռչակագրի տեքստը և անել ամեն\nինչ փաստաթղթի «տարածման, հրապարակման ու մեկնաբանման համար, գլխավորապես դպրոցներում և\nայլ ուսումնական հաստատություններում, առանց երկրների կամ տարածքների քաղաքական\nկարգավիճակի տարբերակման։\nԽավիեր Պերես դե Կուելյար\nԳԼԽԱՎՈՐ ՔԱՐՏՈՒՂԱՐ\nԲոլոր մարդիկ ծնվում են հավասար ու անօտարելի իրավունքներով և հիմնական ազատություններով։\nՄիավորված ազգերը պարտավորություն է ստանձնել պահպանել, խրախուսել ու պաշտպանել\nյուրաքանչյուր անհատի մարդու իրավունքները։ Այս պարտավորությունը բխում է Միավորված ազգերի\nկանոնադրությունից, որը վերահաստատում է աշխարհի ժողովուրդների հավատը մարդու հիմնական\nիրավունքների, անձի արժանապատվության ու արժեքի նկատմամբ։\nՄարդու իրավունքների համընդհանուր հռչակագրում Միավորված ազգերի կազմակերպությունը պարզ ու\nհասկանալի ձևով ներկայացրել է այն իրավունքները, որոնք հավասարապես պատկանում են յուրաքանչյուր\nմարդու։\nԱյս իրավունքները պատկանում են ձեզ։\nՍրանք ձեր իրավունքներն են։\nԾանոթացեք դրանց։ Աջակցեք այդ իրավունքներին, պաշտպանեք դրանք հանուն ձեզ և ձեր\nեղբայրակիցների։\nՆԵՐԱԾԱԿԱՆ\nՔանզի մարդկային ընտանիքի բոլոր անդամներին ներհատուկ արժանապատվությունը և հավասար ու\nանօտարելի իրավունքները աշխարհի ազատության, արդարության ու խաղաղության հիմքն են․\nՔանզի մարդու իրավունքների նկատմամբ քամահրանքն ու արհամարհանքը հանգեցրել են մարդկության\nխիղճը խռոված բարբարոսական գործողությունների, և քանի որ այնպիսի աշխարհի ստեղծումը, ուր\nմարդիկ կվայելեն խոսքի ու համոզմունքների ազատություն և զերծ կլինեն վախից ու կարիքից հռչակվել է\nորպես մարդկանց բարձրագույն ձգտում․\nՔանզի անհրաժեշտ է, որպեսզի մարդը, որպես մի վերջին միջոցի, չդիմի ապստամբության ընդդեմ\nբռնության ու ճնշման, օրենքի իշխանությամբ պաշտպանել մարդու իրավունքները․\nՔանզի անհրաժեշտ է նպաստել ազգերի միջև բարեկամական հարաբերությունների զարգացմանը․\nՔանզի Միավորված ազգերի ժողովուրդները կանոնադրության մեջ վերահավաստել են իրենց հավատը\nմարդու հիմնական իրավունքների, անձի արժանապատվության ու արժեքի, տղամարդու ու կնոջ հավասար\nիրավունքների նկատմամբ և որոշել են ավելի մեծ ազատության պայմաններում նպաստել սոցիալական\nառաջընթացին ու կյանքի պայմանների բարելավմանը․\nՔանզի անդամ պետությունները պարտավորվել են Միավորված ազգերի հետ համագործակցությամբ\nհասնել մարդու իրավունքների ու հիմնական ազատությունների նկատմամբ համընդհանուր հարգանքի ու\nդրանց պահպանման․\nՔանզի այս իրավունքների ու ազատությունների համընդհանուր ըմբռնումը կարևորագույն նշանակություն\nունի այս պարտավորության լիարժեք իրագործման համար․\nԳԼԽԱՎՈՐ ԱՍԱՄԲԼԵԱՆ\nազդարարում է այս\nՄԱՐԴՈՒ ԻՐԱՎՈՒՆՔՆԵՐԻ ՀԱՄԸՆԴՀԱՆՈՒՐ ՀՌՉԱԿԱԳԻՐԸ",
            "Image": "d54b15ccbe576a378f2bdf7e4450421b"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "որպես առաջադրանք բոլոր ժողովուրդներին ու ազգերին, որպեսզի յուրաքանչյուր անհատ և\nհասարակության յուրաքանչյուր մարմին, մտքում մշտապես ունենալով այս Հռչակագիրը, ձգտի ուսուցման\nու կրթության միջոցով նպաստել այս իրավունքների ու ազատությունների նկատմամբ հարգալից\nվերաբերմունքին և ազգային ու միջազգային առաջադիմական միջոցառումներով ապահովել դրանց\nհամընդհանուր արդյունավետ ճանաչումն ու պահպանումը թե անդամ պետությունների ժողովուրդների և\nթե դրանց իրավասու տարածքների ժողովուրդների կողմից։\nՀոդված 1\nԲոլոր մարդիկ ծնվում են ազատ ու հավասար իրենց արժանապատվությամբ ու իրավունքներով։ Նրանք\nունեն բանականություն ու խիղճ և միմյանց պետք է եղբայրաբար վերաբերվեն։\nՀոդված 2\nԱմեն ոք ունի այս Հռչակագրում բերված բոլոր իրավունքներն ու ազատությունները առանց որևէ\nխտրության՝ հիմնված ցեղային, մաշկի գույնի, սեռի, լեզվի, կրոնի, քաղաքական կամ այլ համոզմունքների,\nազգային կամ սոցիալական ծագման, ունեցվածքի, դասային պատկանելության կամ որևէ այլ\nկարգավիճակի վրա։\nԱվելին, ոչ մի խտրականություն չպետք է լինի հիմնված երկրի կամ տարածքի, քաղաքական, իրավական,\nկամ միջազգային կարգավիճակի վրա, լինի դա անկախ, խնամարկյալ, ոչինքնակառավարվող կամ\nինքնիշխանության որևէ այլ սահմանափակումով պետական կազմավորում, որին պատկանում է մարդը։\nՀոդված 3\nՅուրաքանչյուր ոք ունի ապրելու, ազատության ու անձի անձեռնմխելիության իրավունք։\nՀոդված 4\nՈչ ոք չպետք է լինի ստրկության կամ անազատ վիճակում․ պետք է արգելվեն ստրկատիրության ու\nստրուկների առուծախի բոլոր ձևերը։\nՀոդված 5\nՈչ ոք չպետք է ենթարկվի կտտանքների, դաժան, անմարդկային կամ ստորացուցիչ վերաբերմունքի կամ\nպատժի։\nՀոդված 6\nԱմեն ոք, ուր էլ որ լինի, իրավունք ունի ճանաչվել որպես իրավասուբյեկտ։\nՀոդված 7\nԲոլորը հավասար են օրենքի առջև և, առանց որևէ խտրականության, ունեն օրենքով հավասար\nպաշտպանվելու իրավունք։ Բոլորը ունեն հավասար պաշտպանության իրավունք՝ ընդդեմ ցանկացած\nխտրականության, որով խախտվում է այս Հռչակագիրը, և ընդդեմ նման խտրականության մղող ցանկացած\nսադրանքի։\nՀոդված 8\nԱմեն ոք ունի ազգային լիազոր դատարանների միջոցով իր իրավունքների արդյունավետ վերականգնման\nիրավունք, եթե խախտվում են սահմանադրությամբ կամ օրենքով սահմանված նրա հիմնական\nիրավունքները։\nՀոդված 9\nՈչ ոք չի կարող ենթարկվել կամայական կալանքի, բանտարկության կամ արտաքսման։\nՀոդված 10\nԱմեն ոք իր իրավունքների ու պարտականությունների սահմանման համար և իր դեմ ցանկացած քրեական\nմեղադրանքի դեպքում, լիակատար հավասարության հիման վրա, իրավունք ունի, որ իր գործը արդարացի\nու հրապարակայնորեն լսվի անկախ ու անկողմնապահ դատարանի կողմից։\nՀոդված 11\nՀանցագործության համար մեղադրվող յուրաքանչյուր մարդ իրավունք ունի անմեղ համարվել քանի դեռ\nնրա մեղքը չի ապացուցված օրենքով նախատեսված հրապարակային դատաքննությամբ, որի ժամանակ\nապահովվեն նրա պաշտպանության համար բոլոր անհրաժեշտ երաշխիքները։\nՈչ ոք չի կարող դատապարտվել որպես հանցագործ որևիցէ արարքի կամ բացթողման համար, որը\nկատարվել է այնպիսի ժամանակ, երբ այն ազգային կամ միջազգային օրենքով հանցագործություն չի\nհամարվել։ Չի կարող սահմանվել նաև ավելի ծանր պատիժ, քան այն, որը կիրառվում էր հանցագործության\nկատարման ժամանակ։",
            "Image": "dbd941cd2548095b1dcb91f16a23668a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Հոդված 12\nՈչ ոք չի կարող ենթարկվել կամայական միջամտության իր անձնական ու ընտանեկան կյանքի նկատմամբ,\nիր տան, թղթակցության և կամ իր պատվի ու համբավի դեմ կամայական ոտնձգության։ Ամեն ոք ունի\nօրենքով պաշտպանվելու իրավունք ընդդեմ նման միջամտության կամ ոտնձգության։\nՀոդված 13\nԱմեն ոք ունի տեղաշարժվելու և բնակության վայր ընտրելւու ազատության իրավունք յուրաքանչյուր\nպետության սահմաններում։\nԱմեն ոք ունի ցանկացած երկրից, այդ թվում իր երկրից հեռանալու և իր երկիր վերադառնալու իրավունք։\nՀոդված 14\nԱմեն ոք իրավունք ունի այլ երկրներում հետապնդումից ապաստան որոնել և ապաստանից օգտվել։\nԱյս իրավունքը չի կարող գործադրվել այնպիսի ոչ-քաղաքական հանցագործությունների կամ արարքների\nհամար հարուցված հետապնդությունների դեպքում, որոնք հակասում են Միավորված ազգերի\nնպատակներին ու սկզբունքներին։\nՀոդված 15\nԱմեն ոք ունի քաղաքացիության իրավունք։\nՈչ ոք չի կարող կամայականորեն զրկվել իր քաղաքացիությունից կամ քաղաքացիությունը փոխելու\nիրավունքից։\nՀոդված 16\nՉափահաս տղամարդիկ ու կանայք, առանց որևէ ցեղային, ազգային կամ կրոնական սահմանափակման,\nիրավունք ունեն ամուսնանալ և ընտանիք հիմնել։ Նրանք հավասար իրավունքներ ունեն ամուսնանալիս,\nամուսնության ընթացքում և ամուսնալուծության ժամանակ։\nԱմուսնությունը կարող է կայանալ միայն ամուսնացող կողմերի լիարժեք ու ազատ համաձայնության\nդեպքում։\nԸնտանիքը հասարակության բնական ու հիմնական բջիջն է և պաշտպանվելու իրավունք ունի\nհասարակության ու պետության կողմից։\nՀոդված 17\nԱմեն ոք ունի սեփականություն ունենալու իրավունք՝ ինչպես մենակ, այնպես էլ ուրիշների հետ միասին։\nՈչ ոք չի կարող կամայականորեն զրկվել իր սեփականությունից։\nՀոդված 18\nՅուրաքանչյուր ոք ունի մտքի, խղճի ու դավանանքի ազատության իրավունք․ այս իրավունքը ներառնում է\nիր դավանանքը կամ համոզմունքները փոխելու ազատություն և իր դավանանքին կամհամոզմունքներին\nհետևելու ազատություն, մենակ կամ ուրիշների հետ համատեղ, հրապարակայնորեն կամ գաղտնի՝ քարոզի,\nժամերգության, կրոնական ու ծիսական արարողությունների ձևով։\nՀոդված 19\nԱմեն ոք ունի համոզմունքներ ունենալու և արտահայտվելու իրավունք․ այս իրավունքը ներառնում է\nհամոզմունքներին անարգել հավատարիմ մնալու և տեղեկություններ ու գաղափարներ որոնելու,\nստանալու ու տարածելու ազատություն, լրատվության ցանկացած միջոցներով, անկախ պետական\nսահմաններից։\nՀոդված 20\nՅուրաքանչյուր ոք ունի խաղաղ հավաքների ու միություններ կազմելու իրավունք։\nՈչ ոք չի կարող հարկադրաբար անդամակցվել որևէ միության։\nՀոդված 21\nՅուրաքանչյուր ոք իրավունք ունի մասնակցել իր երկրի կառավարմանը՝ անմիջաբար կամ ազատ ընտրված\nներկայացուցիչների միջոցով։\nՅուրաքանչյուր ոք իր երկրում ունի պետական ծառայություն կատարելու հավասար իրավունք։\nԺողովրդի կամքը պետք է լինի կառավարության իրավազորության հիմքը․ այս կամքի արտահայտությունը\nպետք է լինեն պարբերական ու անեղծ ընտրությունները, որոնք պետք է իրագործվեն համընդհանուր ու\nհավասար ընտրական իրավունքի հիման վրա, գաղտնի քվեարկության կամ համարժեք ազատ ընտրական",
            "Image": "79ed21eabdba3bd1e6ab2cf5289c072a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ընթացակարգերի միջոցով։\nՀոդված 22\nՅուրաքանչյուր ոք, որպես հասարակության անդամ, սոցիալական ապահովության իրավունք ունի,\nօգտվում է իր արժանապատվության և իր անձի ազատ զարգացման համար անհրաժեշտ տնտեսական,\nսոցիալական ու մշակութային իրավունքներից ազգային ջանքերի ու միջազգային համագործակցության\nմիջոցով, յուրաքանչյուր պետության կառուցվածքին ու ռեսուրսներին համապատասխան։\nՀոդված 23\nՅուրաքանչյուր ոք ունի աշխատանքի, աշխատանքի ազատ ընտրության, արդարացի ու նպաստավոր\nաշատանքային պայմանների և գործազրկությունից պաշտպանվելու իրավունք։\nՅուրաքանչյուր ոք, առանց որևիցէ խտրականության, ունի հավասար աշխատանքի դիմաց հավասար\nվարձատրության իրավունք։\nՅուրաքանչյուր ոք ունի արդարացի ու համապատասխան վարձատրության իրավունք, որով ապահովվի\nմարդկային արժանապատվությանը վայել իր ու իր ընտանիքը գոյությունը, իսկ անհրաժեշտության\nդեպքում լրացվի սոցիալական ապավության այլ միջոցներով։\nՅուրաքանչյուր ոք ունի իր շահերը պաշտպանելու համարար հեստակցական միություններ ստեղծելու և\nդրանց անդամակցելու իրավունք։\nՀոդված 24\nՅուրաքանչյուր ոք ունի հանգստի ու ժամանցի, այդ թվում՝ աշխատանքային ժամերի չափավոր\nսահմանափակման և պարբերական վճարովի արձակուրդների իրավունք։\nՀոդված 25\nՅուրաքանչյուր ոք ունի կենսամակարդակի իրավունք, որը իր և իր ընտանիքի համար ապահովի\nառողջություն ու բարեկեցություն, այդ թվում՝ սնունդ, հագուստ, բնակարան ու բժշկական սպասարկում,\nանհրաժեշտ սոցիալական ծառայություններ և ապահովագրության իրավունք գործազրկության,\nհիվանդության, հաշմանդամության, այրիության, ծերության և այն դեպքերում, երբ գոյության միջոցների\nձեռքբերումը չի պայմանավորված իրենից կախված հանգամանքներով։\nՄայրերն ու մանուկներն ունեն հատուկ հոգածության ու օժանդակության իրավունք։ Բոլոր երեխաները՝\nծնված ամուսնությունից կամ արտաամուսնական կապերից, օգտվում են նույն սոցիալական\nպաշտպանությունից։\nՀոդված 26\nՅուրաքանչյուր ոք ունի կրթության իրավունք։ Կրթությունը, առնվազան տարրական ու հանրակրթական\nփուլերում, պետք է լինի անվճար։ Տարրական կրթությունը պետք է լինի պարտադիր։ Տեխնիկական ու\nմասնագիտական կրթությունը լինելու է ընդհանուրի համար մատչելի, իսկ բարձրագույն կրթությունը՝\nբոլորի համար հավասարապես մատչելի, հիմնված ընդունակությունների վրա։\nԿրթությունը պետք է նպատակաուղղված լինի անձի լիարժեք զարգացմանը և մարդու իրավունքների ու\nհիմնական ազատությունների նկատմամբ հարգանքի ամրապնդմանը։ Այն պետք է նպաստի բոլոր ազգերի,\nցեղային կամ կրոնական խմբերի միջև փոխըմբռնմանը, հանդուրժողականությանն ու բարեկամությանը և\nէլ ավելի նպաստի Միավորված ազգերի խաղաղապահպան գործունեությանը։\nԾնողներն ունեն իրենց երեխաներին տրվող կրթության տեսակի ընտրության առաջնային իրավունք։\nՀոդված 27\nՅուրաքանչյուր ոք ունի իր համայնքի մշակութային կյանքին ազատորեն մասնակցելու, արվեստը\nդրվատելու, գիտական առաջընթացին մասնակցելու և դրա բարիքներից օգտվելու իրավունք։\nՅուրաքանչյուր ոք պաշտպանության իրավունք ունի իր բարոյական ու նյութական շահերի համար, որոնք\nարդյունք են իր իսկ հեղինակած գիտական, գրական կամ գեղարվեստական ցանկացած աշխատանքի։\nՀոդված 28\nՅուրաքանչյուր ոք ունի սոցիալական ու միջազգային կարգուկանոնի իրավունք, որի դեպքում լիովին\nիրագործելի են այս Հռչակագրում շարադրված իրավունքներն ու ազատությունները։\nՀոդված 29\nՅուրաքանչյուր ոք պարտականություններ ունի համանյքի նկատմամբ, ուր և միայն հնարավոր է իր անձի\nազատ ու լիարժեք զարգացումը։\nԻր իրավունքներն ու ազատություններն իրականացնելիս, յուրաքանչուր ոք պետք է ենթակա լինի միմիայն\nայնպիսի սահմանափակումների, որոնք օրենքով սահմանված են ուրիշների իրավունքների ու",
            "Image": "6fb77e47ed164a00c9106524d14d7725"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ազատությունների համար պատշաճ ճանաչում ու հարգանք ապահովելու և բարոյականության,\nհասարակական կարգուկանոնի ու ընդհանուր բարեկեցության արդարացի պահանջները\nժողովրդավարական հասարակարգում բավարարելու համար։\nԱյս իրավունքների ու ազատությունների իրականացումը ոչ մի դեպքում չպետք է հակասի Միացյալ ազգերի\nնպատակներին ու սկզբունքներին։\nՀոդված 30\nԱյս Հռչակագրում ոչ մի բան չի կարող մեկնաբանվել որպես որևէ իրավունքի տրամադրում որևիցէ\nպետության, մարդկանց խմբի կամ առանձին անձանց զբաղվելու մի որևէ գործունեությամբ կամ արարքով,\nորոնք ուղղված լինեն Հռչկագրում շարադրվածա զատությունների ու իրավունքների ոչնչացմանը։",
            "Image": "e864c9dcbc204aaa3855aff363ca7693"
        }
    }
}
