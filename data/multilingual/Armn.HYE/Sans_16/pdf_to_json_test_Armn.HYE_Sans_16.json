{
    "MetaData": {
        "Author": null,
        "Creation_Date": 1581468437,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "922231bad1ad2b1db830a0d5241072d0",
            "Index": 0,
            "Label": "1",
            "Size": [
                595.0,
                842.0
            ],
            "Text": "ՄԱՐԴՈՒ ԻՐԱՎՈՒՆՔՆԵՐԻ ՀԱՄԸՆԴՀԱՆՈՒՐ ՀՌՉԱԿԱԳԻՐ\nՄԻԱՎՈՐՎԱԾ ԱԶԳԵՐԻ ԿԱԶՄԱԿԵՐՊՈՒԹՅՈՒՆ\nՀասարակական տեղեկատվության բաժին\nՄարդու իրավունքները\nհրապարակված Միավորված ազգերի կազմակերպության Մարդու իրավունքների\nհամընդհանուր հռչակագրում\n1948 թվականի դեկտեմբերի 10-ին Միավորված ազգերի կազմակերպության\nԸնդհանուր Ժողովն ընդունեց ու ազդարարեց Մարդու իրավունքների\nհամընդհանուր հռչակագիրը, որի ամբողջական տեքստն ամփոփված է գրքույկի\nհաջորդ էջերում։ Պատմական նշանակություն ունեցող այս որոշումն ընդունելուց\nհետո Ժողովը բոլոր անդամ պետություններին կոչ արեց հրապարակել Հռչակագրի\nտեքստը և անել ամեն ինչ փաստաթղթի «տարածման, հրապարակման ու\nմեկնաբանման համար, գլխավորապես դպրոցներում և այլ ուսումնական\nհաստատություններում, առանց երկրների կամ տարածքների քաղաքական\nկարգավիճակի տարբերակման։\nԽավիեր Պերես դե Կուելյար\nԳԼԽԱՎՈՐ ՔԱՐՏՈՒՂԱՐ\nԲոլոր մարդիկ ծնվում են հավասար ու անօտարելի իրավունքներով և հիմնական\nազատություններով։\nՄիավորված ազգերը պարտավորություն է ստանձնել պահպանել, խրախուսել ու"
        },
        "1": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "5aa8750c60298aee9df4e7716bde2b04",
            "Index": 1,
            "Label": "2",
            "Size": [
                595.0,
                842.0
            ],
            "Text": "պաշտպանել յուրաքանչյուր անհատի մարդու իրավունքները։ Այս\nպարտավորությունը բխում է Միավորված ազգերի կանոնադրությունից, որը\nվերահաստատում է աշխարհի ժողովուրդների հավատը մարդու հիմնական\nիրավունքների, անձի արժանապատվության ու արժեքի նկատմամբ։\nՄարդու իրավունքների համընդհանուր հռչակագրում Միավորված ազգերի\nկազմակերպությունը պարզ ու հասկանալի ձևով ներկայացրել է այն իրավունքները,\nորոնք հավասարապես պատկանում են յուրաքանչյուր մարդու։\nԱյս իրավունքները պատկանում են ձեզ։\nՍրանք ձեր իրավունքներն են։\nԾանոթացեք դրանց։ Աջակցեք այդ իրավունքներին, պաշտպանեք դրանք հանուն\nձեզ և ձեր եղբայրակիցների։\nՆԵՐԱԾԱԿԱՆ\nՔանզի մարդկային ընտանիքի բոլոր անդամներին ներհատուկ\nարժանապատվությունը և հավասար ու անօտարելի իրավունքները աշխարհի\nազատության, արդարության ու խաղաղության հիմքն են․\nՔանզի մարդու իրավունքների նկատմամբ քամահրանքն ու արհամարհանքը\nհանգեցրել են մարդկության խիղճը խռոված բարբարոսական գործողությունների,\nև քանի որ այնպիսի աշխարհի ստեղծումը, ուր մարդիկ կվայելեն խոսքի ու\nհամոզմունքների ազատություն և զերծ կլինեն վախից ու կարիքից հռչակվել է\nորպես մարդկանց բարձրագույն ձգտում․\nՔանզի անհրաժեշտ է, որպեսզի մարդը, որպես մի վերջին միջոցի, չդիմի"
        },
        "2": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "6f3d6e60f287cf1577aec666a92dd5b2",
            "Index": 2,
            "Label": "3",
            "Size": [
                595.0,
                842.0
            ],
            "Text": "ապստամբության ընդդեմ բռնության ու ճնշման, օրենքի իշխանությամբ\nպաշտպանել մարդու իրավունքները․\nՔանզի անհրաժեշտ է նպաստել ազգերի միջև բարեկամական\nհարաբերությունների զարգացմանը․\nՔանզի Միավորված ազգերի ժողովուրդները կանոնադրության մեջ\nվերահավաստել են իրենց հավատը մարդու հիմնական իրավունքների, անձի\nարժանապատվության ու արժեքի, տղամարդու ու կնոջ հավասար իրավունքների\nնկատմամբ և որոշել են ավելի մեծ ազատության պայմաններում նպաստել\nսոցիալական առաջընթացին ու կյանքի պայմանների բարելավմանը․\nՔանզի անդամ պետությունները պարտավորվել են Միավորված ազգերի հետ\nհամագործակցությամբ հասնել մարդու իրավունքների ու հիմնական\nազատությունների նկատմամբ համընդհանուր հարգանքի ու դրանց պահպանման․\nՔանզի այս իրավունքների ու ազատությունների համընդհանուր ըմբռնումը\nկարևորագույն նշանակություն ունի այս պարտավորության լիարժեք իրագործման\nհամար․\nԳԼԽԱՎՈՐ ԱՍԱՄԲԼԵԱՆ\nազդարարում է այս\nՄԱՐԴՈՒ ԻՐԱՎՈՒՆՔՆԵՐԻ ՀԱՄԸՆԴՀԱՆՈՒՐ ՀՌՉԱԿԱԳԻՐԸ\nորպես առաջադրանք բոլոր ժողովուրդներին ու ազգերին, որպեսզի յուրաքանչյուր\nանհատ և հասարակության յուրաքանչյուր մարմին, մտքում մշտապես ունենալով\nայս Հռչակագիրը, ձգտի ուսուցման ու կրթության միջոցով նպաստել այս"
        },
        "3": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "1d52648083754b5a06e74bf37b8c59ab",
            "Index": 3,
            "Label": "4",
            "Size": [
                595.0,
                842.0
            ],
            "Text": "իրավունքների ու ազատությունների նկատմամբ հարգալից վերաբերմունքին և\nազգային ու միջազգային առաջադիմական միջոցառումներով ապահովել դրանց\nհամընդհանուր արդյունավետ ճանաչումն ու պահպանումը թե անդամ\nպետությունների ժողովուրդների և թե դրանց իրավասու տարածքների\nժողովուրդների կողմից։\nՀոդված 1\nԲոլոր մարդիկ ծնվում են ազատ ու հավասար իրենց արժանապատվությամբ ու\nիրավունքներով։ Նրանք ունեն բանականություն ու խիղճ և միմյանց պետք է\nեղբայրաբար վերաբերվեն։\nՀոդված 2\nԱմեն ոք ունի այս Հռչակագրում բերված բոլոր իրավունքներն ու ազատությունները\nառանց որևէ խտրության՝ հիմնված ցեղային, մաշկի գույնի, սեռի, լեզվի, կրոնի,\nքաղաքական կամ այլ համոզմունքների, ազգային կամ սոցիալական ծագման,\nունեցվածքի, դասային պատկանելության կամ որևէ այլ կարգավիճակի վրա։\nԱվելին, ոչ մի խտրականություն չպետք է լինի հիմնված երկրի կամ տարածքի,\nքաղաքական, իրավական, կամ միջազգային կարգավիճակի վրա, լինի դա անկախ,\nխնամարկյալ, ոչինքնակառավարվող կամ ինքնիշխանության որևէ այլ\nսահմանափակումով պետական կազմավորում, որին պատկանում է մարդը։\nՀոդված 3\nՅուրաքանչյուր ոք ունի ապրելու, ազատության ու անձի անձեռնմխելիության\nիրավունք։"
        },
        "4": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "9ba9748bdd62c7f995986f619d2e8808",
            "Index": 4,
            "Label": "5",
            "Size": [
                595.0,
                842.0
            ],
            "Text": "Հոդված 4\nՈչ ոք չպետք է լինի ստրկության կամ անազատ վիճակում․ պետք է արգելվեն\nստրկատիրության ու ստրուկների առուծախի բոլոր ձևերը։\nՀոդված 5\nՈչ ոք չպետք է ենթարկվի կտտանքների, դաժան, անմարդկային կամ ստորացուցիչ\nվերաբերմունքի կամ պատժի։\nՀոդված 6\nԱմեն ոք, ուր էլ որ լինի, իրավունք ունի ճանաչվել որպես իրավասուբյեկտ։\nՀոդված 7\nԲոլորը հավասար են օրենքի առջև և, առանց որևէ խտրականության, ունեն\nօրենքով հավասար պաշտպանվելու իրավունք։ Բոլորը ունեն հավասար\nպաշտպանության իրավունք՝ ընդդեմ ցանկացած խտրականության, որով\nխախտվում է այս Հռչակագիրը, և ընդդեմ նման խտրականության մղող ցանկացած\nսադրանքի։\nՀոդված 8\nԱմեն ոք ունի ազգային լիազոր դատարանների միջոցով իր իրավունքների\nարդյունավետ վերականգնման իրավունք, եթե խախտվում են սահմանադրությամբ\nկամ օրենքով սահմանված նրա հիմնական իրավունքները։\nՀոդված 9\nՈչ ոք չի կարող ենթարկվել կամայական կալանքի, բանտարկության կամ"
        },
        "5": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "bc06ef3f6ed762567629ccc05fe3d724",
            "Index": 5,
            "Label": "6",
            "Size": [
                595.0,
                842.0
            ],
            "Text": "արտաքսման։\nՀոդված 10\nԱմեն ոք իր իրավունքների ու պարտականությունների սահմանման համար և իր\nդեմ ցանկացած քրեական մեղադրանքի դեպքում, լիակատար հավասարության\nհիման վրա, իրավունք ունի, որ իր գործը արդարացի ու հրապարակայնորեն լսվի\nանկախ ու անկողմնապահ դատարանի կողմից։\nՀոդված 11\nՀանցագործության համար մեղադրվող յուրաքանչյուր մարդ իրավունք ունի անմեղ\nհամարվել քանի դեռ նրա մեղքը չի ապացուցված օրենքով նախատեսված\nհրապարակային դատաքննությամբ, որի ժամանակ ապահովվեն նրա\nպաշտպանության համար բոլոր անհրաժեշտ երաշխիքները։\nՈչ ոք չի կարող դատապարտվել որպես հանցագործ որևիցէ արարքի կամ\nբացթողման համար, որը կատարվել է այնպիսի ժամանակ, երբ այն ազգային կամ\nմիջազգային օրենքով հանցագործություն չի համարվել։ Չի կարող սահմանվել նաև\nավելի ծանր պատիժ, քան այն, որը կիրառվում էր հանցագործության կատարման\nժամանակ։\nՀոդված 12\nՈչ ոք չի կարող ենթարկվել կամայական միջամտության իր անձնական ու\nընտանեկան կյանքի նկատմամբ, իր տան, թղթակցության և կամ իր պատվի ու\nհամբավի դեմ կամայական ոտնձգության։ Ամեն ոք ունի օրենքով պաշտպանվելու\nիրավունք ընդդեմ նման միջամտության կամ ոտնձգության։"
        },
        "6": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "5fc123a4e4c2553724be2e49b592ee18",
            "Index": 6,
            "Label": "7",
            "Size": [
                595.0,
                842.0
            ],
            "Text": "Հոդված 13\nԱմեն ոք ունի տեղաշարժվելու և բնակության վայր ընտրելւու ազատության\nիրավունք յուրաքանչյուր պետության սահմաններում։\nԱմեն ոք ունի ցանկացած երկրից, այդ թվում իր երկրից հեռանալու և իր երկիր\nվերադառնալու իրավունք։\nՀոդված 14\nԱմեն ոք իրավունք ունի այլ երկրներում հետապնդումից ապաստան որոնել և\nապաստանից օգտվել։\nԱյս իրավունքը չի կարող գործադրվել այնպիսի ոչ-քաղաքական\nհանցագործությունների կամ արարքների համար հարուցված\nհետապնդությունների դեպքում, որոնք հակասում են Միավորված ազգերի\nնպատակներին ու սկզբունքներին։\nՀոդված 15\nԱմեն ոք ունի քաղաքացիության իրավունք։\nՈչ ոք չի կարող կամայականորեն զրկվել իր քաղաքացիությունից կամ\nքաղաքացիությունը փոխելու իրավունքից։\nՀոդված 16\nՉափահաս տղամարդիկ ու կանայք, առանց որևէ ցեղային, ազգային կամ\nկրոնական սահմանափակման, իրավունք ունեն ամուսնանալ և ընտանիք հիմնել։\nՆրանք հավասար իրավունքներ ունեն ամուսնանալիս, ամուսնության ընթացքում և"
        },
        "7": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "dd4a348f07e7b26fc9933da933aed94f",
            "Index": 7,
            "Label": "8",
            "Size": [
                595.0,
                842.0
            ],
            "Text": "ամուսնալուծության ժամանակ։\nԱմուսնությունը կարող է կայանալ միայն ամուսնացող կողմերի լիարժեք ու ազատ\nհամաձայնության դեպքում։\nԸնտանիքը հասարակության բնական ու հիմնական բջիջն է և պաշտպանվելու\nիրավունք ունի հասարակության ու պետության կողմից։\nՀոդված 17\nԱմեն ոք ունի սեփականություն ունենալու իրավունք՝ ինչպես մենակ, այնպես էլ\nուրիշների հետ միասին։\nՈչ ոք չի կարող կամայականորեն զրկվել իր սեփականությունից։\nՀոդված 18\nՅուրաքանչյուր ոք ունի մտքի, խղճի ու դավանանքի ազատության իրավունք․ այս\nիրավունքը ներառնում է իր դավանանքը կամ համոզմունքները փոխելու\nազատություն և իր դավանանքին կամհամոզմունքներին հետևելու ազատություն,\nմենակ կամ ուրիշների հետ համատեղ, հրապարակայնորեն կամ գաղտնի՝ քարոզի,\nժամերգության, կրոնական ու ծիսական արարողությունների ձևով։\nՀոդված 19\nԱմեն ոք ունի համոզմունքներ ունենալու և արտահայտվելու իրավունք․ այս\nիրավունքը ներառնում է համոզմունքներին անարգել հավատարիմ մնալու և\nտեղեկություններ ու գաղափարներ որոնելու, ստանալու ու տարածելու\nազատություն, լրատվության ցանկացած միջոցներով, անկախ պետական\nսահմաններից։"
        },
        "8": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "30814d7a1ce0d422c2418ea0d58dddd2",
            "Index": 8,
            "Label": "9",
            "Size": [
                595.0,
                842.0
            ],
            "Text": "Հոդված 20\nՅուրաքանչյուր ոք ունի խաղաղ հավաքների ու միություններ կազմելու իրավունք։\nՈչ ոք չի կարող հարկադրաբար անդամակցվել որևէ միության։\nՀոդված 21\nՅուրաքանչյուր ոք իրավունք ունի մասնակցել իր երկրի կառավարմանը՝\nանմիջաբար կամ ազատ ընտրված ներկայացուցիչների միջոցով։\nՅուրաքանչյուր ոք իր երկրում ունի պետական ծառայություն կատարելու\nհավասար իրավունք։\nԺողովրդի կամքը պետք է լինի կառավարության իրավազորության հիմքը․ այս\nկամքի արտահայտությունը պետք է լինեն պարբերական ու անեղծ\nընտրությունները, որոնք պետք է իրագործվեն համընդհանուր ու հավասար\nընտրական իրավունքի հիման վրա, գաղտնի քվեարկության կամ համարժեք\nազատ ընտրական ընթացակարգերի միջոցով։\nՀոդված 22\nՅուրաքանչյուր ոք, որպես հասարակության անդամ, սոցիալական ապահովության\nիրավունք ունի, օգտվում է իր արժանապատվության և իր անձի ազատ\nզարգացման համար անհրաժեշտ տնտեսական, սոցիալական ու մշակութային\nիրավունքներից ազգային ջանքերի ու միջազգային համագործակցության միջոցով,\nյուրաքանչյուր պետության կառուցվածքին ու ռեսուրսներին համապատասխան։\nՀոդված 23"
        },
        "9": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "646860c7e3261d42fc10544f3fd96932",
            "Index": 9,
            "Label": "10",
            "Size": [
                595.0,
                842.0
            ],
            "Text": "Յուրաքանչյուր ոք ունի աշխատանքի, աշխատանքի ազատ ընտրության,\nարդարացի ու նպաստավոր աշատանքային պայմանների և գործազրկությունից\nպաշտպանվելու իրավունք։\nՅուրաքանչյուր ոք, առանց որևիցէ խտրականության, ունի հավասար\nաշխատանքի դիմաց հավասար վարձատրության իրավունք։\nՅուրաքանչյուր ոք ունի արդարացի ու համապատասխան վարձատրության\nիրավունք, որով ապահովվի մարդկային արժանապատվությանը վայել իր ու իր\nընտանիքը գոյությունը, իսկ անհրաժեշտության դեպքում լրացվի սոցիալական\nապավության այլ միջոցներով։\nՅուրաքանչյուր ոք ունի իր շահերը պաշտպանելու համարար հեստակցական\nմիություններ ստեղծելու և դրանց անդամակցելու իրավունք։\nՀոդված 24\nՅուրաքանչյուր ոք ունի հանգստի ու ժամանցի, այդ թվում՝ աշխատանքային\nժամերի չափավոր սահմանափակման և պարբերական վճարովի արձակուրդների\nիրավունք։\nՀոդված 25\nՅուրաքանչյուր ոք ունի կենսամակարդակի իրավունք, որը իր և իր ընտանիքի\nհամար ապահովի առողջություն ու բարեկեցություն, այդ թվում՝ սնունդ, հագուստ,\nբնակարան ու բժշկական սպասարկում, անհրաժեշտ սոցիալական\nծառայություններ և ապահովագրության իրավունք գործազրկության,\nհիվանդության, հաշմանդամության, այրիության, ծերության և այն դեպքերում, երբ\nգոյության միջոցների ձեռքբերումը չի պայմանավորված իրենից կախված"
        },
        "10": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "044c338eaf9226d818d87d6c0b42ed06",
            "Index": 10,
            "Label": "11",
            "Size": [
                595.0,
                842.0
            ],
            "Text": "հանգամանքներով։\nՄայրերն ու մանուկներն ունեն հատուկ հոգածության ու օժանդակության\nիրավունք։ Բոլոր երեխաները՝ ծնված ամուսնությունից կամ արտաամուսնական\nկապերից, օգտվում են նույն սոցիալական պաշտպանությունից։\nՀոդված 26\nՅուրաքանչյուր ոք ունի կրթության իրավունք։ Կրթությունը, առնվազան\nտարրական ու հանրակրթական փուլերում, պետք է լինի անվճար։ Տարրական\nկրթությունը պետք է լինի պարտադիր։ Տեխնիկական ու մասնագիտական\nկրթությունը լինելու է ընդհանուրի համար մատչելի, իսկ բարձրագույն կրթությունը՝\nբոլորի համար հավասարապես մատչելի, հիմնված ընդունակությունների վրա։\nԿրթությունը պետք է նպատակաուղղված լինի անձի լիարժեք զարգացմանը և\nմարդու իրավունքների ու հիմնական ազատությունների նկատմամբ հարգանքի\nամրապնդմանը։ Այն պետք է նպաստի բոլոր ազգերի, ցեղային կամ կրոնական\nխմբերի միջև փոխըմբռնմանը, հանդուրժողականությանն ու բարեկամությանը և էլ\nավելի նպաստի Միավորված ազգերի խաղաղապահպան գործունեությանը։\nԾնողներն ունեն իրենց երեխաներին տրվող կրթության տեսակի ընտրության\nառաջնային իրավունք։\nՀոդված 27\nՅուրաքանչյուր ոք ունի իր համայնքի մշակութային կյանքին ազատորեն\nմասնակցելու, արվեստը դրվատելու, գիտական առաջընթացին մասնակցելու և\nդրա բարիքներից օգտվելու իրավունք։"
        },
        "11": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "e18ee92acf883046782ba719bf0f7724",
            "Index": 11,
            "Label": "12",
            "Size": [
                595.0,
                842.0
            ],
            "Text": "Յուրաքանչյուր ոք պաշտպանության իրավունք ունի իր բարոյական ու նյութական\nշահերի համար, որոնք արդյունք են իր իսկ հեղինակած գիտական, գրական կամ\nգեղարվեստական ցանկացած աշխատանքի։\nՀոդված 28\nՅուրաքանչյուր ոք ունի սոցիալական ու միջազգային կարգուկանոնի իրավունք, որի\nդեպքում լիովին իրագործելի են այս Հռչակագրում շարադրված իրավունքներն ու\nազատությունները։\nՀոդված 29\nՅուրաքանչյուր ոք պարտականություններ ունի համանյքի նկատմամբ, ուր և միայն\nհնարավոր է իր անձի ազատ ու լիարժեք զարգացումը։\nԻր իրավունքներն ու ազատություններն իրականացնելիս, յուրաքանչուր ոք պետք է\nենթակա լինի միմիայն այնպիսի սահմանափակումների, որոնք օրենքով\nսահմանված են ուրիշների իրավունքների ու ազատությունների համար պատշաճ\nճանաչում ու հարգանք ապահովելու և բարոյականության, հասարակական\nկարգուկանոնի ու ընդհանուր բարեկեցության արդարացի պահանջները\nժողովրդավարական հասարակարգում բավարարելու համար։\nԱյս իրավունքների ու ազատությունների իրականացումը ոչ մի դեպքում չպետք է\nհակասի Միացյալ ազգերի նպատակներին ու սկզբունքներին։\nՀոդված 30\nԱյս Հռչակագրում ոչ մի բան չի կարող մեկնաբանվել որպես որևէ իրավունքի\nտրամադրում որևիցէ պետության, մարդկանց խմբի կամ առանձին անձանց"
        },
        "12": {
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Image": "b5e7016ba715fc5707eef6dc6461c7f0",
            "Index": 12,
            "Label": "13",
            "Size": [
                595.0,
                842.0
            ],
            "Text": "զբաղվելու մի որևէ գործունեությամբ կամ արարքով, որոնք ուղղված լինեն\nՀռչկագրում շարադրվածա զատությունների ու իրավունքների ոչնչացմանը։"
        }
    }
}
