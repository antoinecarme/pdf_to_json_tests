{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471373,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Edeklarasau ya molumwenku ya Edireito sa Mutthu\nEtthariheliwe Kulaleiya n\u2019Assembleya Geral Nlamulo 217A (III) ya 20 ya Dezembro ya 1948.\nWOPAJERANI\nOkhala wira osaamiha n\u2019edignidade ya kunla pinatamu n\u2019editeito sawe soolikana ni sakhwawe eri\nvariyari wa eliberdade, wa esaria ni murettele mulumwenkuni;\nOkhala wira ohisuwela n\u2019ohisamiha edireito sa mutthu sinniiriha itthu sonanara n\u2019ekiiso ya\nolumwenku onkhala awe pinatamu moota ontthuna awe, ehihasiwaka ni mutthu mukhwawe walaa ni\nosikhini, pihimmwe okhala etthu yulupale enlompwawe mutthu;\nOkhala wi itthu yulupale okhaviherya edireito sa mutthu variyari v\u2019regime ya edireito,\nohitthyawele ekhotto wi akhume opuro onihosiwawe;\nOkhala wi v\u2019alupale okhaviherya makhalelo amurettele ni ilapo sikina;\nOkhala wi Mupapheloni Ipovo sa Na\u00e7\u00f5es Unidas Sihimmwe wiwelela edireito sa mutthu, edignidade\nni evalor ya pinatamu. Epaphelo yela en\u2019himya edireito sikhaleke soolikala alopwana n\u2019athiyana\nni alipiheraka okhavihera makhalelo oorera, variyari v\u2019eliberdade s\u2019elapo soothene;\nOkhala wi ilapo soothene sikhanle membro sa Na\u00e7\u00f5es Unidas sohiwanana olalea, sikhaviheranaka ni\nNa\u00e7\u00f5es Unidas, ottitthimiha vinjene sa edireito ya mutthu n\u2019eliberdade sawe;\nOkhala wi moota onsuwelehu edireito n\u2019eliberdade iya etthu yuplupale wira naakhule saana\nepaphelo yasinanrehu;\nAssembleia Geral\nAssembleia Geral enalalea ephaphelo ela sa edireto ya mutthu, wi t\u2019etthu yorera ottharerela\nwakunla elapo, n\u2019atthu othene akhalanne varohoni itthu ya sihiimwe mpapheloni mu, asomihe ni\napheele winnuwiha mattitthimihelo sa edireito ni eliberdade iya, ni alalee okhuma mulaponiwaya,\nmpaka ilapo sokhopela, wi sisuweliye ni sittharereliye wakunla elapo.\nARTIKU 1\nAtthu othene aniyaria oolikana ni owilamula moota ontthunaya okhala, variyari v\u2019edignidade ni\nedireito. Akhalanne esaria ni otthokelela, ahaana akhalasaka othene saya vamurettele.\nARTIKU 2\nAtthu othene poti othyawelela edireito n\u2019eliberdade silempwe mupapheloni mu ahithanliaka\nyakhala wira atthu ooripa walaa oottela, nnakhala muthiyana walaa mulopwana, opuro onkhala\u2019we,\noninlompa\u2019we muluku, epoliitika entthara\u2019we, muthajiri walaa musikhini.\nNenna vaa, khavo onrowa othanliwa mwaha wa epoliitika entthara\u2019we, elapo awe, walaa nttetthe\noyariwa\u2019we, okhalana ni wihikhalana elapo yupum\u2019we omantariwa n\u2019atthu ookhopela.\nARTIKU 3\nWakunla pinatamu ohaana edireito ya ekumi, eliberdade ni wakiha erutthu awe.\nARTIKU 4\nKhavo onrowa okhalihiwa epottha, makhalelo ya epottha, ni moota owakaliha epottha atthu\nenakhottihiya.\nARTIKU 5\nKhavo onrowa ohoosiwa, nnakhala okhalihiwa moota wonanara.\nARTIKU 6\nWakunla mutthu ohaana edireito yosaamihia makhalelo awe wakunla opuro onkhala\u2019we.\nARTIKU 7\nAtthu othene t\u2019olikana variyari va elei, n\u2019atthu othene attitthimihiweke n\u2019elei. Atthu othene\nahaana akhaviheriwaka, mwaha wale ahin\u2019tthuna ottitthimiha edeklarasau ila.\nARTIKU 8\nWakunla mutthu ohaana edireito yotthyawelela elei ya elapo enkhalawe wi akihiwe yakhala wira\nedireito sawe silempwe mwa elei yelapo awe kisettin\u2019he saana.",
            "Image": "6211d5187ed5fa76b2886f6ed53ddf40"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "ARTIKU 9\nKhavo onrowa otthukiwa ni womoliwa mulaponimwawe, yihiwen\u2019he saana etthu etthenka\u2019we.\nARTIKU 10\nWakunla mutthu ohaana edireito ntoko atthu akina, wi etthu etthenka\u2019we enalamuliwa mwa\notribunal, moota ansuwelaya atthu othene, van\u2019himwaya edever ni edireito sawe, ni mulattu\notthukeliwawe.\nARTIKU 11\nWakunla mutthu onihim\u2019mwa wi oottheka, onkhalihiya wira khivo yin\u2019ryawe mpaka anamulamula\nmulattu woneshesha etthu yin\u2019ryawe, ehilialaka okarantiri eproseso ya edefesa sawe.\nKhavo onrowa otthukeliwa etthu ehikhalale mulattu mwa elapo enkhala\u2019we nnakhala ilapo sa\nokhopela. Nenna va, khavo onrowa winnuwiheriwa epena\u2019we khuvikana ele yahimmwa okathi\notthenk\u2019awe.\nARTIKU 12\nKhavo onrowa ovehiwa okomantheene owan\u2019nhawe, n\u2019amusi awe, otthukuliwa iwarakha sawe, nnakhala\nwihisamihiya moota onkhala\u2019we. Elei yohaana omwakiha mutthu onrowa ovehiwa moota yola.\nARTIKU 13\nWakunla mutthu ohaana edireito yothanla opuro onphela\u2019we okhala, n\u2019hina mwa Estado eri awe.\nWakunla mutthu ohaana edireito yothama elapo eri awe, poti okhala elapo awe, ni edireito\nyotthikela mulaponi mwawe.\nARTIKU 14\nWakunla mutthu onoomoliwa n\u2019autoridade ohaana edireito yoveka ni okhala ilapo sa okhopela.\nEdireito ela kahi ya\u2019tthu yinre etthu yonanara variyari v\u2019elei yelapo enkhalaya, nnakhala\nmwamakhalelo a Na\u00e7\u00f5es Unidas.\nARTIKU 15\nWakunla mutthu ohaana edireito yokhalana enacionalidade.\nKhavo mutthu onrowa okhottihiwa enacionalidade awe ehinre etthu yonanara, nnakhala oveka\nenacionalidade ekina.\nARTIKU 16\nMulopwana ni muthiyana yennuwakaru ahaana edireto yothelana, akhale ottela ni nooriipa, mutthu\na mulaponi ni a elapo yokhopela, walaa akhalee s\u2019egreja soovirikana. Okhuma okatthi\nonthelanaya, mpaka vammwalanaya, edireito saya ti soolikana.\nAtthu anthelana, ooweeli ahaana atthunaka wi athelane.\nEtthoko t\u2019etthu yulupale mulaponi, nenna vaa, yohaana edireito y\u2019eprote\u00e7\u00e3o ni okhaviheriwa\nn\u2019Estado.\nARTIKU 17\nWakunla mutthu mekhawe, walaa n\u2019akhwawe ohaana edireito yokhalana etthu awe.\nKhavo onrowa okhottihiwa etthu yawawe.\nARTIKU 18\nWakunla mutthu ohaana edireito yotthokelela etthu entthuna awe, ya makhalelo ni moota\noninlopawe muluku. Edireito ela en\u2019himya wira mutthu ula poti ohiya egreja eri awe khukela\nentthuna awe, nnakhala moota ontthokekelawe, mekhawe walaa onari n\u2019akhwawe, asomihaka walaa\namulonpaka muluku.\nARTIKU 19\nWakunla mutthu ohaana edireito y\u2019ohimya enimmwa m\u2019muru mwawe, ehopipihiwaka ekiiso sa itthu\nsin\u2019himyawe, ni opheela wakhela ni olalea nuulumo nawe, mulaponimwawe ni ilapo sokhopela.\nARTIKU 20",
            "Image": "1f728f399309a8433ea027396665db9f"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Wakunla mutthu ohaana edireito yothukumana vamurettele n\u2019atthu akhwawe .\nKhavo onkelihiya va muthukumano ehitthunale mwanene.\nARTIKU 21\nWakunla mutthu ohaana edireito yon\u2019holela nakoso okhanle a publico yelapo awe, waala onthanla\nmutthu onrowa omuholela onpheela wi athanliwe.\nWakunla mutthu ohaana edireito, ni moota wolikana n\u2019atthu akina, itthu siniria s\u2019atthu othene a\nmulaponi mwawe.\nEvontade ya epovo t\u2019enilamula moota oniholela elapo atthu athanliwe. Yaala aniholela,\nathanliweke va mpantta wamuthanlo, onrowa atthu othene arina edireito yothanla, khiyathanla\nmoota ontthunaya yihoniheraka mutthu oninthanlaya.\nARTIKU 22\nWakunla mutthu okhala wi membro a esociedade, ohaana edireito yokhaviheriwa n\u2019estado, n\u2019oveka\nedireito sawe silempwe muleini siniholela elapo awe ni elapo sokhopela, nenna va, itthu iya\nsiveka awe sikhaleke simphwanhanea mulaponi mwawe.\nARTIKU 23\nWakunla mutthu ohaana edireito yophwanha muteko, n\u2019othanla muteko ola moota wolikana n\u2019akhwawe,\nni okhaviheriwa ahikhalane muteko.\nAtthu othene ahaana edireito yowakhela moota onakhela akhwaya anivarana aya muteko mmosa.\nOnivara muteko ohaana edireito yowakhela saana, wi akhale n\u2019amusi awe variyari v\u2019edignidade ya\nmutthu, n\u2019okhaviheriwa ahikhale saana.\nWakunla mutthu ohaana edireito yothukumana n\u2019akhwawe khiyapaka esindicato, ni wilepiha mwa\nmathukumano akina wira alipihere edireito sawe.\nARTIKU 24\nWakunla mutthu ohaana edireito yomumula, n\u2019okathi wamuteko ohivirikanihe elei, ni edireito\nyokhalana ifeeria soolinva.\nARTIKU 25\nWakunla mutthu ohaana edireito sa itthu wi akhale saana n\u2019amusi awe ( ekuwo, yoja, enupa,\u2026) ni\nekumi, okhaviheriya ahikhalane muteko, awereyaka, apahun\u2019we, onakhweliye an\u2019yawe walaa amwara\nawe, onoluvanle ni sinamwirenle itthu sothakhala.\nMuthiyana orupanle nuule oyanre naanano ohaana edireito yokhaviheriwa saana. Ana othene ayariwe\nvariyari va mulopwana ni muthiyana ahithelanne arina edireito solikana ni sa anamwane akina.\nARTIKU 26\nWakunla mutthu ohaana edireito yosoma. Osoma ohaana okhalaka wihinlivia mpaka omaliha myakha\nsopajera onisuthiya olepa n\u2019osoma. Myakha sopajera iya atthu othene ahaana yilepihaka nnakhala\nvahasivelaka. Sihaana sipankaka esikola sinjene sinakumiha mateekniko. Esikola yulupale yesomi,\nehaana otthukuliwa wi atthu othene akeleke moota wolikana, ale othene aniweryasa.\nEsikola ekhale opuro oninnuwiha muru ni murima wa mutthu, eninnuwiha edireito n\u2019eliberdade sa\nmutthu. Esikola ela ehaana yinnuwihaka moota onimoona\u2019hu pinatamu m\u2019khwahu variyari vamurettele\nn\u2019atthu othene, niphelaka wi ninnuwihe miteko sa Na\u00e7\u00f5es Unidas.\nAsipapa ahaana edireito yopajera othanla moota ontthuna\u2019ya onsomiha mwanaya.\nARTIKU 27\nWakunla mutthu ohaana edireito yotthuna okela mwaneene mmitekoni sinvariya mmwannhawe, ni\nwakhela itthu sinkhumelela mmitekoni sinvara\u2019we.\nAtthu othene ahaana edireito yoprotejeria itthu sothene sinvaraya s\u2019osuela waya wa osomi.\nARTIKU 28\nWakunla mutthu ohaana edireito yokhavihera, wi edireito n\u2019eliberdade silempwe muwarakhani mu\nsihikelihiwe iphiro sonanara.\nARTIKU 29",
            "Image": "f7676bf2463b6013731af2612918ad94"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Pinatamu ohaana idevere mulaponi mwawe, sinrowa omwinnuwiha ni moota anaweha\u2019we atthu akhwawe.\nOttharihela idireito n\u2019eliberdade silempwe mu, khavo onrowa ovariwa wi alalee edireito ni\neliberdade s\u2019atthu akina, wi esariya ni makhalelo a murettele yonaneye mulaponi variyari\nv\u2019edomocracia.\nEdireito n\u2019eliberdade iya sihiraneye sivirikanihaka elei sin\u2019holela makhalelo a Na\u00e7\u00f5es Unidas.\nARTIKU 30\nKhanivo nlamulo na edeklarasau ila ninrowa otthariheleliwa, n\u2019estado, mathukumano a\u2019tthu, walaa\nmutthu, epankaka etthu enrowa ovirikaniha idireito ni eliberdade silempwe mu.",
            "Image": "5ff305f7c96026e8a6a9c5248b51b9b2"
        }
    }
}
