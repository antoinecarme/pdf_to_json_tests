{
    "MetaData": {
        "Author": null,
        "Creation_Date": 1581471476,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f8bc767f032e98ad5f6dd624fc5488ec",
            "Index": 0,
            "Label": "1",
            "Size": [
                595.0,
                842.0
            ],
            "Text": "Edeklarasau ya molumwenku ya Edireito sa Mutthu\nEtthariheliwe Kulaleiya n’Assembleya Geral Nlamulo 217A (III) ya 20 ya Dezembro ya\n1948.\nWOPAJERANI\nOkhala wira osaamiha n’edignidade ya kunla pinatamu n’editeito sawe soolikana ni\nsakhwawe eri variyari wa eliberdade, wa esaria ni murettele mulumwenkuni;\nOkhala wira ohisuwela n’ohisamiha edireito sa mutthu sinniiriha itthu sonanara\nn’ekiiso ya olumwenku onkhala awe pinatamu moota ontthuna awe, ehihasiwaka ni mutthu\nmukhwawe walaa ni osikhini, pihimmwe okhala etthu yulupale enlompwawe mutthu;\nOkhala wi itthu yulupale okhaviherya edireito sa mutthu variyari v’regime ya edireito,\nohitthyawele ekhotto wi akhume opuro onihosiwawe;\nOkhala wi v’alupale okhaviherya makhalelo amurettele ni ilapo sikina;\nOkhala wi Mupapheloni Ipovo sa Nações Unidas Sihimmwe wiwelela edireito sa mutthu,\nedignidade ni evalor ya pinatamu. Epaphelo yela en’himya edireito sikhaleke soolikala\nalopwana n’athiyana ni alipiheraka okhavihera makhalelo oorera, variyari v’eliberdade\ns’elapo soothene;\nOkhala wi ilapo soothene sikhanle membro sa Nações Unidas sohiwanana olalea,\nsikhaviheranaka ni Nações Unidas, ottitthimiha vinjene sa edireito ya mutthu\nn’eliberdade sawe;\nOkhala wi moota onsuwelehu edireito n’eliberdade iya etthu yuplupale wira naakhule\nsaana epaphelo yasinanrehu;\nAssembleia Geral\nAssembleia Geral enalalea ephaphelo ela sa edireto ya mutthu, wi t’etthu yorera\nottharerela wakunla elapo, n’atthu othene akhalanne varohoni itthu ya sihiimwe\nmpapheloni mu, asomihe ni apheele winnuwiha mattitthimihelo sa edireito ni eliberdade\niya, ni alalee okhuma mulaponiwaya, mpaka ilapo sokhopela, wi sisuweliye ni\nsittharereliye wakunla elapo.\nARTIKU 1\nAtthu othene aniyaria oolikana ni owilamula moota ontthunaya okhala, variyari\nv’edignidade ni edireito. Akhalanne esaria ni otthokelela, ahaana akhalasaka othene\nsaya vamurettele.\nARTIKU 2\nAtthu othene poti othyawelela edireito n’eliberdade silempwe mupapheloni mu\nahithanliaka yakhala wira atthu ooripa walaa oottela, nnakhala muthiyana walaa\nmulopwana, opuro onkhala’we, oninlompa’we muluku, epoliitika entthara’we, muthajiri\nwalaa musikhini.\nNenna vaa, khavo onrowa othanliwa mwaha wa epoliitika entthara’we, elapo awe, walaa\nnttetthe oyariwa’we, okhalana ni wihikhalana elapo yupum’we omantariwa n’atthu\nookhopela."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f9b38ec89b53356ed5dd91c6cbc32d18",
            "Index": 1,
            "Label": "2",
            "Size": [
                595.0,
                842.0
            ],
            "Text": "ARTIKU 3\nWakunla pinatamu ohaana edireito ya ekumi, eliberdade ni wakiha erutthu awe.\nARTIKU 4\nKhavo onrowa okhalihiwa epottha, makhalelo ya epottha, ni moota owakaliha epottha atthu\nenakhottihiya.\nARTIKU 5\nKhavo onrowa ohoosiwa, nnakhala okhalihiwa moota wonanara.\nARTIKU 6\nWakunla mutthu ohaana edireito yosaamihia makhalelo awe wakunla opuro onkhala’we.\nARTIKU 7\nAtthu othene t’olikana variyari va elei, n’atthu othene attitthimihiweke n’elei.\nAtthu othene ahaana akhaviheriwaka, mwaha wale ahin’tthuna ottitthimiha edeklarasau\nila.\nARTIKU 8\nWakunla mutthu ohaana edireito yotthyawelela elei ya elapo enkhalawe wi akihiwe yakhala\nwira edireito sawe silempwe mwa elei yelapo awe kisettin’he saana.\nARTIKU 9\nKhavo onrowa otthukiwa ni womoliwa mulaponimwawe, yihiwen’he saana etthu etthenka’we.\nARTIKU 10\nWakunla mutthu ohaana edireito ntoko atthu akina, wi etthu etthenka’we enalamuliwa mwa\notribunal, moota ansuwelaya atthu othene, van’himwaya edever ni edireito sawe, ni\nmulattu otthukeliwawe.\nARTIKU 11\nWakunla mutthu onihim’mwa wi oottheka, onkhalihiya wira khivo yin’ryawe mpaka\nanamulamula mulattu woneshesha etthu yin’ryawe, ehilialaka okarantiri eproseso ya\nedefesa sawe.\nKhavo onrowa otthukeliwa etthu ehikhalale mulattu mwa elapo enkhala’we nnakhala ilapo\nsa okhopela. Nenna va, khavo onrowa winnuwiheriwa epena’we khuvikana ele yahimmwa\nokathi otthenk’awe.\nARTIKU 12\nKhavo onrowa ovehiwa okomantheene owan’nhawe, n’amusi awe, otthukuliwa iwarakha sawe,\nnnakhala wihisamihiya moota onkhala’we. Elei yohaana omwakiha mutthu onrowa ovehiwa\nmoota yola.\nARTIKU 13\nWakunla mutthu ohaana edireito yothanla opuro onphela’we okhala, n’hina mwa Estado"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d37be4515ca8a901798ce4ef35de9185",
            "Index": 2,
            "Label": "3",
            "Size": [
                595.0,
                842.0
            ],
            "Text": "eri awe.\nWakunla mutthu ohaana edireito yothama elapo eri awe, poti okhala elapo awe, ni\nedireito yotthikela mulaponi mwawe.\nARTIKU 14\nWakunla mutthu onoomoliwa n’autoridade ohaana edireito yoveka ni okhala ilapo sa\nokhopela.\nEdireito ela kahi ya’tthu yinre etthu yonanara variyari v’elei yelapo enkhalaya,\nnnakhala mwamakhalelo a Nações Unidas.\nARTIKU 15\nWakunla mutthu ohaana edireito yokhalana enacionalidade.\nKhavo mutthu onrowa okhottihiwa enacionalidade awe ehinre etthu yonanara, nnakhala\noveka enacionalidade ekina.\nARTIKU 16\nMulopwana ni muthiyana yennuwakaru ahaana edireto yothelana, akhale ottela ni nooriipa,\nmutthu a mulaponi ni a elapo yokhopela, walaa akhalee s’egreja soovirikana. Okhuma\nokatthi onthelanaya, mpaka vammwalanaya, edireito saya ti soolikana.\nAtthu anthelana, ooweeli ahaana atthunaka wi athelane.\nEtthoko t’etthu yulupale mulaponi, nenna vaa, yohaana edireito y’eproteção ni\nokhaviheriwa n’Estado.\nARTIKU 17\nWakunla mutthu mekhawe, walaa n’akhwawe ohaana edireito yokhalana etthu awe.\nKhavo onrowa okhottihiwa etthu yawawe.\nARTIKU 18\nWakunla mutthu ohaana edireito yotthokelela etthu entthuna awe, ya makhalelo ni moota\noninlopawe muluku. Edireito ela en’himya wira mutthu ula poti ohiya egreja eri awe\nkhukela entthuna awe, nnakhala moota ontthokekelawe, mekhawe walaa onari n’akhwawe,\nasomihaka walaa amulonpaka muluku.\nARTIKU 19\nWakunla mutthu ohaana edireito y’ohimya enimmwa m’muru mwawe, ehopipihiwaka ekiiso sa\nitthu sin’himyawe, ni opheela wakhela ni olalea nuulumo nawe, mulaponimwawe ni ilapo\nsokhopela.\nARTIKU 20\nWakunla mutthu ohaana edireito yothukumana vamurettele n’atthu akhwawe .\nKhavo onkelihiya va muthukumano ehitthunale mwanene.\nARTIKU 21"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "1c3e7b5ca797355674a7a8ad78a4fd7f",
            "Index": 3,
            "Label": "4",
            "Size": [
                595.0,
                842.0
            ],
            "Text": "Wakunla mutthu ohaana edireito yon’holela nakoso okhanle a publico yelapo awe, waala\nonthanla mutthu onrowa omuholela onpheela wi athanliwe.\nWakunla mutthu ohaana edireito, ni moota wolikana n’atthu akina, itthu siniria\ns’atthu othene a mulaponi mwawe.\nEvontade ya epovo t’enilamula moota oniholela elapo atthu athanliwe. Yaala aniholela,\nathanliweke va mpantta wamuthanlo, onrowa atthu othene arina edireito yothanla,\nkhiyathanla moota ontthunaya yihoniheraka mutthu oninthanlaya.\nARTIKU 22\nWakunla mutthu okhala wi membro a esociedade, ohaana edireito yokhaviheriwa n’estado,\nn’oveka edireito sawe silempwe muleini siniholela elapo awe ni elapo sokhopela, nenna\nva, itthu iya siveka awe sikhaleke simphwanhanea mulaponi mwawe.\nARTIKU 23\nWakunla mutthu ohaana edireito yophwanha muteko, n’othanla muteko ola moota wolikana\nn’akhwawe, ni okhaviheriwa ahikhalane muteko.\nAtthu othene ahaana edireito yowakhela moota onakhela akhwaya anivarana aya muteko\nmmosa.\nOnivara muteko ohaana edireito yowakhela saana, wi akhale n’amusi awe variyari\nv’edignidade ya mutthu, n’okhaviheriwa ahikhale saana.\nWakunla mutthu ohaana edireito yothukumana n’akhwawe khiyapaka esindicato, ni wilepiha\nmwa mathukumano akina wira alipihere edireito sawe.\nARTIKU 24\nWakunla mutthu ohaana edireito yomumula, n’okathi wamuteko ohivirikanihe elei, ni\nedireito yokhalana ifeeria soolinva.\nARTIKU 25\nWakunla mutthu ohaana edireito sa itthu wi akhale saana n’amusi awe ( ekuwo, yoja,\nenupa,…) ni ekumi, okhaviheriya ahikhalane muteko, awereyaka, apahun’we, onakhweliye\nan’yawe walaa amwara awe, onoluvanle ni sinamwirenle itthu sothakhala.\nMuthiyana orupanle nuule oyanre naanano ohaana edireito yokhaviheriwa saana. Ana othene\nayariwe variyari va mulopwana ni muthiyana ahithelanne arina edireito solikana ni sa\nanamwane akina.\nARTIKU 26\nWakunla mutthu ohaana edireito yosoma. Osoma ohaana okhalaka wihinlivia mpaka omaliha\nmyakha sopajera onisuthiya olepa n’osoma. Myakha sopajera iya atthu othene ahaana\nyilepihaka nnakhala vahasivelaka. Sihaana sipankaka esikola sinjene sinakumiha\nmateekniko. Esikola yulupale yesomi, ehaana otthukuliwa wi atthu othene akeleke moota\nwolikana, ale othene aniweryasa.\nEsikola ekhale opuro oninnuwiha muru ni murima wa mutthu, eninnuwiha edireito\nn’eliberdade sa mutthu. Esikola ela ehaana yinnuwihaka moota onimoona’hu pinatamu\nm’khwahu variyari vamurettele n’atthu othene, niphelaka wi ninnuwihe miteko sa Nações\nUnidas."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fa0a0cf0f13d61c5f5a7b4ccdfd7a239",
            "Index": 4,
            "Label": "5",
            "Size": [
                595.0,
                842.0
            ],
            "Text": "Asipapa ahaana edireito yopajera othanla moota ontthuna’ya onsomiha mwanaya.\nARTIKU 27\nWakunla mutthu ohaana edireito yotthuna okela mwaneene mmitekoni sinvariya mmwannhawe,\nni wakhela itthu sinkhumelela mmitekoni sinvara’we.\nAtthu othene ahaana edireito yoprotejeria itthu sothene sinvaraya s’osuela waya wa\nosomi.\nARTIKU 28\nWakunla mutthu ohaana edireito yokhavihera, wi edireito n’eliberdade silempwe\nmuwarakhani mu sihikelihiwe iphiro sonanara.\nARTIKU 29\nPinatamu ohaana idevere mulaponi mwawe, sinrowa omwinnuwiha ni moota anaweha’we atthu\nakhwawe.\nOttharihela idireito n’eliberdade silempwe mu, khavo onrowa ovariwa wi alalee edireito\nni eliberdade s’atthu akina, wi esariya ni makhalelo a murettele yonaneye mulaponi\nvariyari v’edomocracia.\nEdireito n’eliberdade iya sihiraneye sivirikanihaka elei sin’holela makhalelo a\nNações Unidas.\nARTIKU 30\nKhanivo nlamulo na edeklarasau ila ninrowa otthariheleliwa, n’estado, mathukumano\na’tthu, walaa mutthu, epankaka etthu enrowa ovirikaniha idireito ni eliberdade\nsilempwe mu."
        }
    }
}
