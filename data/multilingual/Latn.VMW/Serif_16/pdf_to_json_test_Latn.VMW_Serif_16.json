{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471434,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Edeklarasau ya molumwenku ya Edireito sa Mutthu\nEtthariheliwe Kulaleiya n\u2019Assembleya Geral Nlamulo 217A (III) ya 20 ya Dezembro ya\n1948.\nWOPAJERANI\nOkhala wira osaamiha n\u2019edignidade ya kunla pinatamu n\u2019editeito sawe soolikana ni\nsakhwawe eri variyari wa eliberdade, wa esaria ni murettele mulumwenkuni;\nOkhala wira ohisuwela n\u2019ohisamiha edireito sa mutthu sinniiriha itthu sonanara\nn\u2019ekiiso ya olumwenku onkhala awe pinatamu moota ontthuna awe, ehihasiwaka ni\nmutthu mukhwawe walaa ni osikhini, pihimmwe okhala etthu yulupale enlompwawe\nmutthu;\nOkhala wi itthu yulupale okhaviherya edireito sa mutthu variyari v\u2019regime ya edireito,\nohitthyawele ekhotto wi akhume opuro onihosiwawe;\nOkhala wi v\u2019alupale okhaviherya makhalelo amurettele ni ilapo sikina;\nOkhala wi Mupapheloni Ipovo sa Na\u00e7\u00f5es Unidas Sihimmwe wiwelela edireito sa\nmutthu, edignidade ni evalor ya pinatamu. Epaphelo yela en\u2019himya edireito sikhaleke\nsoolikala alopwana n\u2019athiyana ni alipiheraka okhavihera makhalelo oorera, variyari\nv\u2019eliberdade s\u2019elapo soothene;\nOkhala wi ilapo soothene sikhanle membro sa Na\u00e7\u00f5es Unidas sohiwanana olalea,\nsikhaviheranaka ni Na\u00e7\u00f5es Unidas, ottitthimiha vinjene sa edireito ya mutthu\nn\u2019eliberdade sawe;\nOkhala wi moota onsuwelehu edireito n\u2019eliberdade iya etthu yuplupale wira naakhule\nsaana epaphelo yasinanrehu;\nAssembleia Geral\nAssembleia Geral enalalea ephaphelo ela sa edireto ya mutthu, wi t\u2019etthu yorera\nottharerela wakunla elapo, n\u2019atthu othene akhalanne varohoni itthu ya sihiimwe\nmpapheloni mu, asomihe ni apheele winnuwiha mattitthimihelo sa edireito ni\neliberdade iya, ni alalee okhuma mulaponiwaya, mpaka ilapo sokhopela, wi sisuweliye\nni sittharereliye wakunla elapo.\nARTIKU 1\nAtthu othene aniyaria oolikana ni owilamula moota ontthunaya okhala, variyari\nv\u2019edignidade ni edireito. Akhalanne esaria ni otthokelela, ahaana akhalasaka othene\nsaya vamurettele.\nARTIKU 2\nAtthu othene poti othyawelela edireito n\u2019eliberdade silempwe mupapheloni mu\nahithanliaka yakhala wira atthu ooripa walaa oottela, nnakhala muthiyana walaa\nmulopwana, opuro onkhala\u2019we, oninlompa\u2019we muluku, epoliitika entthara\u2019we,\nmuthajiri walaa musikhini.\nNenna vaa, khavo onrowa othanliwa mwaha wa epoliitika entthara\u2019we, elapo awe,\nwalaa nttetthe oyariwa\u2019we, okhalana ni wihikhalana elapo yupum\u2019we omantariwa\nn\u2019atthu ookhopela.",
            "Image": "4f30709d2093eb8304b8ee886bff451e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ARTIKU 3\nWakunla pinatamu ohaana edireito ya ekumi, eliberdade ni wakiha erutthu awe.\nARTIKU 4\nKhavo onrowa okhalihiwa epottha, makhalelo ya epottha, ni moota owakaliha epottha\natthu enakhottihiya.\nARTIKU 5\nKhavo onrowa ohoosiwa, nnakhala okhalihiwa moota wonanara.\nARTIKU 6\nWakunla mutthu ohaana edireito yosaamihia makhalelo awe wakunla opuro\nonkhala\u2019we.\nARTIKU 7\nAtthu othene t\u2019olikana variyari va elei, n\u2019atthu othene attitthimihiweke n\u2019elei. Atthu\nothene ahaana akhaviheriwaka, mwaha wale ahin\u2019tthuna ottitthimiha edeklarasau ila.\nARTIKU 8\nWakunla mutthu ohaana edireito yotthyawelela elei ya elapo enkhalawe wi akihiwe\nyakhala wira edireito sawe silempwe mwa elei yelapo awe kisettin\u2019he saana.\nARTIKU 9\nKhavo onrowa otthukiwa ni womoliwa mulaponimwawe, yihiwen\u2019he saana etthu\netthenka\u2019we.\nARTIKU 10\nWakunla mutthu ohaana edireito ntoko atthu akina, wi etthu etthenka\u2019we\nenalamuliwa mwa otribunal, moota ansuwelaya atthu othene, van\u2019himwaya edever ni\nedireito sawe, ni mulattu otthukeliwawe.\nARTIKU 11\nWakunla mutthu onihim\u2019mwa wi oottheka, onkhalihiya wira khivo yin\u2019ryawe mpaka\nanamulamula mulattu woneshesha etthu yin\u2019ryawe, ehilialaka okarantiri eproseso ya\nedefesa sawe.\nKhavo onrowa otthukeliwa etthu ehikhalale mulattu mwa elapo enkhala\u2019we nnakhala\nilapo sa okhopela. Nenna va, khavo onrowa winnuwiheriwa epena\u2019we khuvikana ele\nyahimmwa okathi otthenk\u2019awe.\nARTIKU 12\nKhavo onrowa ovehiwa okomantheene owan\u2019nhawe, n\u2019amusi awe, otthukuliwa\niwarakha sawe, nnakhala wihisamihiya moota onkhala\u2019we. Elei yohaana omwakiha\nmutthu onrowa ovehiwa moota yola.\nARTIKU 13",
            "Image": "2c567eb02245d6d6efb9b3fc08a4123a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Wakunla mutthu ohaana edireito yothanla opuro onphela\u2019we okhala, n\u2019hina mwa\nEstado eri awe.\nWakunla mutthu ohaana edireito yothama elapo eri awe, poti okhala elapo awe, ni\nedireito yotthikela mulaponi mwawe.\nARTIKU 14\nWakunla mutthu onoomoliwa n\u2019autoridade ohaana edireito yoveka ni okhala ilapo sa\nokhopela.\nEdireito ela kahi ya\u2019tthu yinre etthu yonanara variyari v\u2019elei yelapo enkhalaya,\nnnakhala mwamakhalelo a Na\u00e7\u00f5es Unidas.\nARTIKU 15\nWakunla mutthu ohaana edireito yokhalana enacionalidade.\nKhavo mutthu onrowa okhottihiwa enacionalidade awe ehinre etthu yonanara,\nnnakhala oveka enacionalidade ekina.\nARTIKU 16\nMulopwana ni muthiyana yennuwakaru ahaana edireto yothelana, akhale ottela ni\nnooriipa, mutthu a mulaponi ni a elapo yokhopela, walaa akhalee s\u2019egreja\nsoovirikana. Okhuma okatthi onthelanaya, mpaka vammwalanaya, edireito saya ti\nsoolikana.\nAtthu anthelana, ooweeli ahaana atthunaka wi athelane.\nEtthoko t\u2019etthu yulupale mulaponi, nenna vaa, yohaana edireito y\u2019eprote\u00e7\u00e3o ni\nokhaviheriwa n\u2019Estado.\nARTIKU 17\nWakunla mutthu mekhawe, walaa n\u2019akhwawe ohaana edireito yokhalana etthu awe.\nKhavo onrowa okhottihiwa etthu yawawe.\nARTIKU 18\nWakunla mutthu ohaana edireito yotthokelela etthu entthuna awe, ya makhalelo ni\nmoota oninlopawe muluku. Edireito ela en\u2019himya wira mutthu ula poti ohiya egreja\neri awe khukela entthuna awe, nnakhala moota ontthokekelawe, mekhawe walaa\nonari n\u2019akhwawe, asomihaka walaa amulonpaka muluku.\nARTIKU 19\nWakunla mutthu ohaana edireito y\u2019ohimya enimmwa m\u2019muru mwawe, ehopipihiwaka\nekiiso sa itthu sin\u2019himyawe, ni opheela wakhela ni olalea nuulumo nawe,\nmulaponimwawe ni ilapo sokhopela.\nARTIKU 20\nWakunla mutthu ohaana edireito yothukumana vamurettele n\u2019atthu akhwawe .\nKhavo onkelihiya va muthukumano ehitthunale mwanene.",
            "Image": "1999e6a3ec3de67c55f87decccda0813"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ARTIKU 21\nWakunla mutthu ohaana edireito yon\u2019holela nakoso okhanle a publico yelapo awe,\nwaala onthanla mutthu onrowa omuholela onpheela wi athanliwe.\nWakunla mutthu ohaana edireito, ni moota wolikana n\u2019atthu akina, itthu siniria\ns\u2019atthu othene a mulaponi mwawe.\nEvontade ya epovo t\u2019enilamula moota oniholela elapo atthu athanliwe. Yaala\naniholela, athanliweke va mpantta wamuthanlo, onrowa atthu othene arina edireito\nyothanla, khiyathanla moota ontthunaya yihoniheraka mutthu oninthanlaya.\nARTIKU 22\nWakunla mutthu okhala wi membro a esociedade, ohaana edireito yokhaviheriwa\nn\u2019estado, n\u2019oveka edireito sawe silempwe muleini siniholela elapo awe ni elapo\nsokhopela, nenna va, itthu iya siveka awe sikhaleke simphwanhanea mulaponi\nmwawe.\nARTIKU 23\nWakunla mutthu ohaana edireito yophwanha muteko, n\u2019othanla muteko ola moota\nwolikana n\u2019akhwawe, ni okhaviheriwa ahikhalane muteko.\nAtthu othene ahaana edireito yowakhela moota onakhela akhwaya anivarana aya\nmuteko mmosa.\nOnivara muteko ohaana edireito yowakhela saana, wi akhale n\u2019amusi awe variyari\nv\u2019edignidade ya mutthu, n\u2019okhaviheriwa ahikhale saana.\nWakunla mutthu ohaana edireito yothukumana n\u2019akhwawe khiyapaka esindicato, ni\nwilepiha mwa mathukumano akina wira alipihere edireito sawe.\nARTIKU 24\nWakunla mutthu ohaana edireito yomumula, n\u2019okathi wamuteko ohivirikanihe elei, ni\nedireito yokhalana ifeeria soolinva.\nARTIKU 25\nWakunla mutthu ohaana edireito sa itthu wi akhale saana n\u2019amusi awe ( ekuwo, yoja,\nenupa,\u2026) ni ekumi, okhaviheriya ahikhalane muteko, awereyaka, apahun\u2019we,\nonakhweliye an\u2019yawe walaa amwara awe, onoluvanle ni sinamwirenle itthu\nsothakhala.\nMuthiyana orupanle nuule oyanre naanano ohaana edireito yokhaviheriwa saana. Ana\nothene ayariwe variyari va mulopwana ni muthiyana ahithelanne arina edireito\nsolikana ni sa anamwane akina.\nARTIKU 26\nWakunla mutthu ohaana edireito yosoma. Osoma ohaana okhalaka wihinlivia mpaka\nomaliha myakha sopajera onisuthiya olepa n\u2019osoma. Myakha sopajera iya atthu\nothene ahaana yilepihaka nnakhala vahasivelaka. Sihaana sipankaka esikola sinjene\nsinakumiha mateekniko. Esikola yulupale yesomi, ehaana otthukuliwa wi atthu\nothene akeleke moota wolikana, ale othene aniweryasa.",
            "Image": "8a05c50ddf81293e1e2abeb55a71f17e"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Esikola ekhale opuro oninnuwiha muru ni murima wa mutthu, eninnuwiha edireito\nn\u2019eliberdade sa mutthu. Esikola ela ehaana yinnuwihaka moota onimoona\u2019hu\npinatamu m\u2019khwahu variyari vamurettele n\u2019atthu othene, niphelaka wi ninnuwihe\nmiteko sa Na\u00e7\u00f5es Unidas.\nAsipapa ahaana edireito yopajera othanla moota ontthuna\u2019ya onsomiha mwanaya.\nARTIKU 27\nWakunla mutthu ohaana edireito yotthuna okela mwaneene mmitekoni sinvariya\nmmwannhawe, ni wakhela itthu sinkhumelela mmitekoni sinvara\u2019we.\nAtthu othene ahaana edireito yoprotejeria itthu sothene sinvaraya s\u2019osuela waya wa\nosomi.\nARTIKU 28\nWakunla mutthu ohaana edireito yokhavihera, wi edireito n\u2019eliberdade silempwe\nmuwarakhani mu sihikelihiwe iphiro sonanara.\nARTIKU 29\nPinatamu ohaana idevere mulaponi mwawe, sinrowa omwinnuwiha ni moota\nanaweha\u2019we atthu akhwawe.\nOttharihela idireito n\u2019eliberdade silempwe mu, khavo onrowa ovariwa wi alalee\nedireito ni eliberdade s\u2019atthu akina, wi esariya ni makhalelo a murettele yonaneye\nmulaponi variyari v\u2019edomocracia.\nEdireito n\u2019eliberdade iya sihiraneye sivirikanihaka elei sin\u2019holela makhalelo a Na\u00e7\u00f5es\nUnidas.\nARTIKU 30\nKhanivo nlamulo na edeklarasau ila ninrowa otthariheleliwa, n\u2019estado, mathukumano\na\u2019tthu, walaa mutthu, epankaka etthu enrowa ovirikaniha idireito ni eliberdade\nsilempwe mu.",
            "Image": "4892706e59dabe6d6984be2097115a50"
        }
    }
}
