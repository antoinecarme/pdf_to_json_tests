{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468308,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ANG KALIBUTANON NGA PAHAYAG SANG MGA KATARUNGANG PANGKATAOHAN\n[Preamble]\nTungod kay ang pagkilala sang duna nga dungog kag ang alalangay kag di\nmadula nga mga katarungan sang tanan nga lahi sang tao amo ang pundasyon\nsang kahilwayan, katarungan kag kalinong sang kalibutan.\nTungod kay ang pagpabaya kag paghamak sa mga katarungang pangkataohan\nngabunga sang mga kalapastangan nga labag sa konsyensya sang kataohan,\nkag ang pag-abot sang isa ka kalibutan nga maangkon sang mga tao ang\nkahilwayan sa paghambal kag pagsalig kag ang kaluwasan sa kahadlok kag\nkabudlayan nga ginpahayag ang pinakamataas nga handum sang kinaandan nga\ntao.\nTungod kay ini isa ka malahalon, agod ang tao indi mapilitan nga\nmagpamatok tuhoy sa kalupitan kag pagpigos, nga ang mga katarungang\npangkataohan dapat amligan paagi sa kasuguan.\nTungod kay pinakamalahalon nga pasanyugon ang paghanas sang malapit nga\nkaangtanan sang mga pungsod.\nTungod kay ang mga pumuluyo sang Mga Naghiliusa nga Pungsod nagapamatuod\nsa ilang Karta sang ila pagtuo sa nagapanguna nga mga katarungang\npangkataohan, sa dungog kag kabilinggan sang pagkatao kag sa alalangay\nnga katarungan sang kalalakihan kag kababaihan kag ginpat-od nga\npasanyugon ang kauswagan sang pangkatilingban kag ang maayo nga\nestandard sang pangabuhi nga lubos nga mahilway.\nTungod kay ang mga Miyembro nga Estado nangako nga magbinuligay sa Mga\nNaghiliusa nga Pungsod, nga tinguhaon nga maangkon ang pagpasanyog sa\npagtahod kag pagtuman sang tanan nga mga katarungang pangkataohan kag sa\nnagapanguna nga kahilwayan.\nTungod kay malahalon nga mahangpan sang tanan nga ang katarungan kag\nkahilwayan nga ini agod lubos nga matuman ang pangako nga ini.\nTungod sini, Ginapahayag sang Bug-os nga Asemblea ining Kalibutanon nga\nPahayag sang mga Katarungang Pangkataohan bilang isa ka bug-os nga\npagsulondan sa kadalag-an para sa tanan nga tao kag sa tanan nga\npungsod, sa katuyuan sang tanan nga tao kag sa tanan nga bahin sang\nkatilingban, nga itanum sa ila hunahuna ang Pahayag nga ini, dapat\nmagtinguha paagi sa pagtudlo kag pagtuon nga ipasanyog ang pagtahod sa\nmga katarungan kag kahilwayan nga ini kag paagi sa maayo nga tikang,\npungsudnon kag pangkalibutanon man, dapat pat-uron ang kalibutanon kag\nmabungahon nga pagtamod kag pagtuman sa mga ini, sa mga pumuluyo nga\nmismo nga Miyembro sang Estado kag sa mga pumuluyo sang mga teritoryo\nnga ginasakupan nila.\nArtikulo 1\nAng tanan nga tao ginbun-ag nga hilway kag may pag-alalangay sa dungog\nkag katarungan. Sila ginhatagan sang pagpamat-od kag konsensya kag\nnagakadapat nga magbinuligay sa kahulugan sang pag-inuturay.",
            "Image": "7eb1ee723134ae9306532e102246c1ab"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikulo 2\nAng tagsa tagsa may ara nga katarungan sang tanan nga katarungan kag\nkahilwayan nga gintakda sa Pahayag nga ini, nga wala sing pagkaiba sa\nlahi, kolor, sari, hambal, relihiyon, pulitikal ukon iban pa nga\nopinyon, ginhalinan nga pungsod ukon katilingban, pagkabutang, ginnun-ag\nukon iban pa nga kahimtangan.\nDugang pa diri, wala sing pagkaiba nga ipatuman tuhoy sa kahimtangang\npulitikal, hurisdiksyunal ukon internasyonal nga pungsod ukon teritoryo\nnga ginasakupan sang isa ka tao, ini man nagakinaugalingon, nagasalig,\nwala nagakinaugalingon ukon sa idalom sang iban pa nga takda sang\npagdumala.\nArtikulo 3\nAng kada isa may katarungan nga mabuhi, mangin hilway kag seguridad\nbilang isa ka tao.\nArtikulo 4\nWala sing sin-o man nga mangin ulipon ukon busabos; ginadumilian ang\ntanan nga klasi sang pagpaulipon kag pagpanguarta sa ulipon.\nArtikulo 5\nWala sing sin-o man nga magpaidalom sa lubos nga pagsakit ukon\npagpintas, di makatao ukon manubo nga pagtrato ukon pagsilot.\nArtikulo 6\nSa tangsa ka tao may katarungan nga kilalahon sa bisan diin, bilang isa\nka tao sa atubangan sang kasuguan.\nArtikulo 7\nAng tanan may pag-alalangay sa atubangan sang kasuguan kag may\nkatarungan sa pag-alalangay nga proteksyon sang kasuguan nga wala sing\npagpasulabi. Ang tanan may katarungan sa pag-alalangay nga proteksyon\nbatok sa ano man nga pagpasulabi nga labag sa Pahayag nga ini kag batok\nsa ano man nga pagsulsol sa sina nga pagpasulabi.\nArtikulo 8\nAng tagsa tagsa may katarungan sa mabungahon nga paghusga sang Nagakaigo\nnga pungsudnon nga hukmanan tuhoy sa mga bulohaton nga nagalabag sa mga\nnahauna nga katarungan nga ginhatag sa iya sang konstitusyon ukon sang\nkasuguan.\nArtikulo 9\nWala sing sin-o man nga magpaidalom sa di matarong nga pagdakop,\npagkulong ukon pagpasaylo sa iban nga duog.\nArtikulo 10\nAng tagsa tagsa may bug-os nga pag-alalangay nga katarungan sa matarong",
            "Image": "b6316e42265a2e1df0485f4e74ba6947"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "kag hayag nga pagbista sang isa ka hilway kag wala sing ginadampigan nga\nhukmanan, sa pagpat-od sang iya mga katarungan kag obligasyon kag sa ano\nman nga sumbong kriminal batok sa iya.\nArtikulo 11\nAng tagsa tagsa nga akusado sang kasal-anan nga masilotan may katarungan\nnga kabigon nga wala sing kasal-anan tubtob nga indi mapamatud-an nga\nnagkasala suno sa kasuguan sa isa ka hayag nga pagbista nga angkon niya\nang tanan nga garantiya nga kinahanglan sa iya nga pagpangapin.\nWala sing sin-o man nga hukman ang nagkasala sang ano man nga kasal-anan\nnga pagasilotan tungod sa ano man nga ginhimo ukon pagkulang nga indi\nginakabig nga pagkasala nga masilotan, sa idalom sang kasuguang\npungsudnon ukon pangkalibutan, sadtong ginhimo ina. Kag indi man dapat\ndugangan sing mas mabug-at nga silot sangsa ginadugang sadtong ginhimo\nang pagkasala nga pagasilotan.\nArtikulo 12\nWala sing sin-o man nga magpaidalom sa di matarong nga pagpasilabot sa\niya kaugalingon, pamilya, puluy-an ukon mga sulat, ukon pagpahamak sa\niya dungog kag ngalan. Ang tagsa tagsa may katarungan sa proteksyon sang\nkasuguan batok sa sina nga pagpasilabot ukon paghamak.\nArtikulo 13\nAng tagsa tagsa may katarungan sa kahilwayan nga magsaylo kag magpuyo sa\nsulod sang nasakupan sa tagsa ka Estado.\nAng tagsa tagsa may katarungan nga maghalin sa bisan diin nga pungsod,\nmangin sa kaugalingon nga pungsod, kag magbalik sa iya pungsod.\nArtikulo 14\nAng tagsa tagsa may katarungan nga mangayo kag magbaton sang asaylum sa\niban nga pungsod tungod sa pag-api.\nAng katarungan nga ini indi maggamit kon ang pag-api hungod nga bunga\nsang mga pagkasala nga di pulitikal ukon mga binuhatan batok sa mga\nkatuyuan kag pagsulondan sang Mga Naghiliusa nga Pungsod.\nArtikulo 15\nAng tagsa tagsa may katarungan sa pagkabanwahanon.\nWala sing sin-o man nga di makatarungan nga kuhaon ang iya\npagkabanwahanon ukon punggan ang katarungan nga magbaylo sang iya\npagkabanwahanon.\nArtikulo 16\nAng mga kalalakihan kag kababaihan nga sa husto nga edad, wala sing\nlimitasyon nga lahi, pagkabanwahanon, may katarungan nga magpangasawa\nkag mag-angkon sang pamilya, sila may pag-alalangay nga katarungan sa\nkasal, tubtob magpangasawa kag pagdula sang saysay sina.",
            "Image": "b41a8b7f9b21d2b7f134b0471f70dcce"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ang kasal dapat himuon lamang sa hilway kag bug-os nga pagpasugot sang\nmga ikasal.\nAng pamilya duna kag sulondan nga bahin sang katilingban kag may\nkatarungan sa proteksyon sang katilingban kag sang Estado.\nArtikulo 17\nAng tagsa tagsa may katarungan nga magpanag-iya sang pagkabutang sing\nisahanon kag kaupod ang iban.\nWala sing sin-o man ang di matarong nga kuhaan sang mga pagkabutang.\nArtikulo 18\nAng tagsa tagsa may katarungan sa kahilwayan sang panghunahuna,\nkonsyensya kag relihiyon, lakip sa katarungan nga ini ang kahilwayan nga\nmagbaylo sang iya relihiyon ukon pagtuo, kag ang kahilwayan, mag-isa man\nukon kaupod sang iban kag sa publiko ukon pribado, nga ipaathag ang iya\nrelihiyon ukon pagtuo sa pagtudlo, pagbuhat, pagsimba kag pagsaulog.\nArtikulo 19\nAng tagsa tagsa may katarungan sa kahilwayan nga magsiling sa kabubut-on\nkag pagpahayag, lakip sa katarungan nga ini ang kahilwayan nga\npanindugan sang mga kabubut-on nga wala sing magpasilabot kag mangita,\nmagbaton kag magdala sang impormasyon kag ideya paagi sa bisan ano nga\nmedia nga wala ginakabig ang mga dulonan.\nArtikulo 20\nAng tagsa tagsa may katarungan sa kahilwayan sa malinong nga\npagtililipon kag paghiliupod.\nWala sing sin-o man nga dapat piliton nga magpasakop sa isa ka\nasosasyon.\nArtikulo 21\nAng tagsa tagsa may katarungan nga magpakigbahin sa gobyierno sa iya\npungsod, matarong man ukon paagi sa hilway nga pagpili sang mga\ntiglawas.\nAng tagsa tagsa may katarungan sa alalangay nga pagserbisyo publiko sa\niya pungsod.\nAng pagbuot sang pulumuyo dapat mangin basihan sa gahom sang gobyierno,\nang pagbuot nga ini dapat ipahayag paagi sa panahon kag matuod nga\npagpiniliay nga sa paagi sa kabug-osan kag alalangay nga pagboto kag\npagahimuon paagi sa sekreto nga pagboto ukon paagi sa katapat sa hilway\nnga paagi sang pagboto.\nArtikulo 22\nAng tagsa tagsa, subong nga miyembro sang katilingban may katarungan sa\nkapag-onan sang katilingban kag may katarungan sa katumanan, paagi sa\npagpaninguha sang pungsod kag sa pagbinuligay sang pangkalibutan kag",
            "Image": "2a0ffc78bbc19348e439e57bb846d9d2"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "suno sa organisasyon kag manggad sang tagsa ka Estado, sang mga\nkatarungang ekonomiko, pangkatilingban kag kultural nga ginakinahanglan\nsang ina nga dungog kag hilway nga pag-uswag sang iya kataohan.\nArtikulo 23\nAng tagsa tagsa may atarungan nga magtrabaho, hilway magpili sang\npangabuhian, matarong kag maayo nga kahimtangan sa pagtrabaho kag\nproteksyon batok sa wala sing trabaho.\nAng tagsa tagsa, wala sing bisan ano nga discriminasyon, dapat may\nkatarungan sa suweldo nga katumbas sa iya nga bulohaton.\nAng tagsa tagsa nga nagtrabaho may katarungan sa matarong kag husto nga\nbayad nga ginapat-od sa iya kaugalingon kag sa iya pamilya sa\npagpangabuhi sing matarong, dugang pa, kon ginakinahanglan, ang iban pa\nnga pamaagi sang proteksyon pangkatilingban.\nAng tagsa tagsa may katarungan nga magtukod kag magpasakop sa mga unyon\nsa paghimo para sa pag-amlig sa iya kaayuhan.\nArtikulo 24\nAng tagsa tagsa may katarungan nga magpahuway kag maglingaw, lakip ang\nmakatarungan nga takda sa oras sang trabaho kag panahon sang mga pista\nopisyal nga may suweldo.\nArtikulo 25\nAng tagsa tagsa may katarungan sa tulopngan sang pangabuhi nga tuman\npara sa kaayuhan sang lawas kag pag-ayo sang iya kaugalingon kag sang\niya pamilya, lakip ang pagkaon, biste, pagpabalay kag pag-amlig sa\npagpabulong kag mga ginakinahanglan ang pagserbisyosa katilingban, kag\nmay katarungan sa seguridad kon mawalan sang trabaho, magkasakit, mangin\ninutil, mabalo, magtigulang, ukon mawalan sang palangabuhian kon mag-\nabot ang mga hitabo nga indi niya ginapaabot.\nAng mga nanay kag kabataan may katarungan sa pinasahi nga pagtatap kag\npagbulig. Ang tanan nga kabataan, kasal man ukon indi ang ginikanan,\ndapat makaangkon sang pare-pareho nga proteksyon sang pangkatilingban.\nArtikulo 26\nAng tagsa tagsa may katarungan sa edukasyon,. Ang edukasyon dapat nga\nlibre, bisan sa elementarya man lamang kag sa nahauna nga halintang. Ang\nedukasyong elementarya dapat nga kompulsaryo. Ang edukasyon teknikal kag\npropesyunal dapat itigana sa tanan kag ang mas mataas nga edukasyon\ndapat pareho nga maangkon sang tanan suno sa merito.\nAng edukasyon dapat ituon sa lubos nga pag-uswag sang kataohan kag sa\npagpabakod sang pagtahod sa mga katarungang pangkataohan kag sa mga\npundasyon sang kahilwayan. Ipasanyog ini ang paghinangpanay, pagpaumod\nkag pag-inabyanay sa tanan nga pungsod, mga grupo suno sa lahi ukon\nrelihiyon, kag pauswagon ang mga hilikuton sang Mga Naghiliusa nga\nPungsod para magapabilin ang kahilwayan.",
            "Image": "27bd87c2a6d0d108b39196d60c406e0a"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ang nahauna nga katarungan sang mga ginikanan amo ang pagpili sang klasi\nnga edukasyon nga ihatag sa ila mga kabataan.\nArtikulo 27\nAng tagsa tagsa may katarungan nga hilway sa pagpakigbahin sa hilikuton\nnga pangkultura sang komunidad, maghinuyang sang mga arte kag makigbahin\nsa pagpauswag nga pang-siyentipiko kag sa mga benepisyo sini.\nAng tagsa tagsa may katarungan sa proteksyon sang interes nga moral kag\nmateryal nga gikan sa produksyon siyentipiko, literal ukon artistiko nga\nsinulat niya.\nArtikulo 28\nAng tagsa tagsa may katarungan sa kaayuhan sang pangkatilingban kag\npangkalibutan nga ang mga katarungan kag kahilwayan nga gintakda sa\nPahayag nga ini dapat lubos nga maangkon.\nArtikulo 29\nAng tagsa tagsa may mga katungdanan sa komunidad nga ginatahod ang\nhilway kag lubos nga pag-uswag sang iya katauhan.\nSa pagtuman sang iya mga katarungan kag kahilwayan, ang tagsa tagsa\nmagapaidalom lamang sa mga katakdaan nga gintakda sang kasuguan agod\nmaangkon ang nagakaigo nga pagkilala kag pagtahod sa mga katarungan kag\nkahilwayan sang iban kag mahatagan ang makatarungan nga mga\nkinahanglanon nga moralidad, kaayuhan sang publiko kag kabug-osan nga\nkaayuhan sa isa ka demokratikong katilingban.\nAng mga katarungan kag kahilwayan nga ini indi dapat magamit nga batok\nsa mga katuyuan kag pagsulondan sang Mga Naghiliusa nga Pungsod.\nArtikulo 30\nWala sing ano man nga bahin sa Pahayag nga ini nga mahimo kabigon nga\nnagpakahulugan sa ano man nga Estado, grupo ukon tao, sang katarungan\nnga magpakigbahin sa ano man nga hilikuton ukon hulag nga nagahandum sa\npagguba sang ano man nga katarungan kag kahilwayan nga gintakda diri\nsini.",
            "Image": "76fdd23f6b0fb707ba37cf0584cc32e9"
        }
    }
}
