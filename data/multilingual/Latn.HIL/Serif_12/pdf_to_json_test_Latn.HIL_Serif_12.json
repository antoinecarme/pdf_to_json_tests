{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468344,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ANG KALIBUTANON NGA PAHAYAG SANG MGA KATARUNGANG PANGKATAOHAN\n[Preamble]\nTungod kay ang pagkilala sang duna nga dungog kag ang alalangay kag di madula nga mga katarungan sang\ntanan nga lahi sang tao amo ang pundasyon sang kahilwayan, katarungan kag kalinong sang kalibutan.\nTungod kay ang pagpabaya kag paghamak sa mga katarungang pangkataohan ngabunga sang mga\nkalapastangan nga labag sa konsyensya sang kataohan, kag ang pag-abot sang isa ka kalibutan nga maangkon\nsang mga tao ang kahilwayan sa paghambal kag pagsalig kag ang kaluwasan sa kahadlok kag kabudlayan nga\nginpahayag ang pinakamataas nga handum sang kinaandan nga tao.\nTungod kay ini isa ka malahalon, agod ang tao indi mapilitan nga magpamatok tuhoy sa kalupitan kag pagpigos,\nnga ang mga katarungang pangkataohan dapat amligan paagi sa kasuguan.\nTungod kay pinakamalahalon nga pasanyugon ang paghanas sang malapit nga kaangtanan sang mga pungsod.\nTungod kay ang mga pumuluyo sang Mga Naghiliusa nga Pungsod nagapamatuod sa ilang Karta sang ila pagtuo\nsa nagapanguna nga mga katarungang pangkataohan, sa dungog kag kabilinggan sang pagkatao kag sa\nalalangay nga katarungan sang kalalakihan kag kababaihan kag ginpat-od nga pasanyugon ang kauswagan sang\npangkatilingban kag ang maayo nga estandard sang pangabuhi nga lubos nga mahilway.\nTungod kay ang mga Miyembro nga Estado nangako nga magbinuligay sa Mga Naghiliusa nga Pungsod, nga\ntinguhaon nga maangkon ang pagpasanyog sa pagtahod kag pagtuman sang tanan nga mga katarungang\npangkataohan kag sa nagapanguna nga kahilwayan.\nTungod kay malahalon nga mahangpan sang tanan nga ang katarungan kag kahilwayan nga ini agod lubos nga\nmatuman ang pangako nga ini.\nTungod sini, Ginapahayag sang Bug-os nga Asemblea ining Kalibutanon nga Pahayag sang mga Katarungang\nPangkataohan bilang isa ka bug-os nga pagsulondan sa kadalag-an para sa tanan nga tao kag sa tanan nga\npungsod, sa katuyuan sang tanan nga tao kag sa tanan nga bahin sang katilingban, nga itanum sa ila hunahuna\nang Pahayag nga ini, dapat magtinguha paagi sa pagtudlo kag pagtuon nga ipasanyog ang pagtahod sa mga\nkatarungan kag kahilwayan nga ini kag paagi sa maayo nga tikang, pungsudnon kag pangkalibutanon man,\ndapat pat-uron ang kalibutanon kag mabungahon nga pagtamod kag pagtuman sa mga ini, sa mga pumuluyo\nnga mismo nga Miyembro sang Estado kag sa mga pumuluyo sang mga teritoryo nga ginasakupan nila.\nArtikulo 1\nAng tanan nga tao ginbun-ag nga hilway kag may pag-alalangay sa dungog kag katarungan. Sila ginhatagan\nsang pagpamat-od kag konsensya kag nagakadapat nga magbinuligay sa kahulugan sang pag-inuturay.\nArtikulo 2\nAng tagsa tagsa may ara nga katarungan sang tanan nga katarungan kag kahilwayan nga gintakda sa Pahayag\nnga ini, nga wala sing pagkaiba sa lahi, kolor, sari, hambal, relihiyon, pulitikal ukon iban pa nga opinyon,\nginhalinan nga pungsod ukon katilingban, pagkabutang, ginnun-ag ukon iban pa nga kahimtangan.\nDugang pa diri, wala sing pagkaiba nga ipatuman tuhoy sa kahimtangang pulitikal, hurisdiksyunal ukon\ninternasyonal nga pungsod ukon teritoryo nga ginasakupan sang isa ka tao, ini man nagakinaugalingon,\nnagasalig, wala nagakinaugalingon ukon sa idalom sang iban pa nga takda sang pagdumala.\nArtikulo 3\nAng kada isa may katarungan nga mabuhi, mangin hilway kag seguridad bilang isa ka tao.\nArtikulo 4\nWala sing sin-o man nga mangin ulipon ukon busabos; ginadumilian ang tanan nga klasi sang pagpaulipon kag\npagpanguarta sa ulipon.\nArtikulo 5\nWala sing sin-o man nga magpaidalom sa lubos nga pagsakit ukon pagpintas, di makatao ukon manubo nga\npagtrato ukon pagsilot.\nArtikulo 6\nSa tangsa ka tao may katarungan nga kilalahon sa bisan diin, bilang isa ka tao sa atubangan sang kasuguan.\nArtikulo 7\nAng tanan may pag-alalangay sa atubangan sang kasuguan kag may katarungan sa pag-alalangay nga\nproteksyon sang kasuguan nga wala sing pagpasulabi. Ang tanan may katarungan sa pag-alalangay nga",
            "Image": "6d376c9011a90753efa0ef0fafa393b9"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "proteksyon batok sa ano man nga pagpasulabi nga labag sa Pahayag nga ini kag batok sa ano man nga pagsulsol\nsa sina nga pagpasulabi.\nArtikulo 8\nAng tagsa tagsa may katarungan sa mabungahon nga paghusga sang Nagakaigo nga pungsudnon nga\nhukmanan tuhoy sa mga bulohaton nga nagalabag sa mga nahauna nga katarungan nga ginhatag sa iya sang\nkonstitusyon ukon sang kasuguan.\nArtikulo 9\nWala sing sin-o man nga magpaidalom sa di matarong nga pagdakop, pagkulong ukon pagpasaylo sa iban nga\nduog.\nArtikulo 10\nAng tagsa tagsa may bug-os nga pag-alalangay nga katarungan sa matarong kag hayag nga pagbista sang isa ka\nhilway kag wala sing ginadampigan nga hukmanan, sa pagpat-od sang iya mga katarungan kag obligasyon kag\nsa ano man nga sumbong kriminal batok sa iya.\nArtikulo 11\nAng tagsa tagsa nga akusado sang kasal-anan nga masilotan may katarungan nga kabigon nga wala sing kasal-\nanan tubtob nga indi mapamatud-an nga nagkasala suno sa kasuguan sa isa ka hayag nga pagbista nga angkon\nniya ang tanan nga garantiya nga kinahanglan sa iya nga pagpangapin.\nWala sing sin-o man nga hukman ang nagkasala sang ano man nga kasal-anan nga pagasilotan tungod sa ano\nman nga ginhimo ukon pagkulang nga indi ginakabig nga pagkasala nga masilotan, sa idalom sang kasuguang\npungsudnon ukon pangkalibutan, sadtong ginhimo ina. Kag indi man dapat dugangan sing mas mabug-at nga\nsilot sangsa ginadugang sadtong ginhimo ang pagkasala nga pagasilotan.\nArtikulo 12\nWala sing sin-o man nga magpaidalom sa di matarong nga pagpasilabot sa iya kaugalingon, pamilya, puluy-an\nukon mga sulat, ukon pagpahamak sa iya dungog kag ngalan. Ang tagsa tagsa may katarungan sa proteksyon\nsang kasuguan batok sa sina nga pagpasilabot ukon paghamak.\nArtikulo 13\nAng tagsa tagsa may katarungan sa kahilwayan nga magsaylo kag magpuyo sa sulod sang nasakupan sa tagsa\nka Estado.\nAng tagsa tagsa may katarungan nga maghalin sa bisan diin nga pungsod, mangin sa kaugalingon nga pungsod,\nkag magbalik sa iya pungsod.\nArtikulo 14\nAng tagsa tagsa may katarungan nga mangayo kag magbaton sang asaylum sa iban nga pungsod tungod sa pag-\napi.\nAng katarungan nga ini indi maggamit kon ang pag-api hungod nga bunga sang mga pagkasala nga di pulitikal\nukon mga binuhatan batok sa mga katuyuan kag pagsulondan sang Mga Naghiliusa nga Pungsod.\nArtikulo 15\nAng tagsa tagsa may katarungan sa pagkabanwahanon.\nWala sing sin-o man nga di makatarungan nga kuhaon ang iya pagkabanwahanon ukon punggan ang katarungan\nnga magbaylo sang iya pagkabanwahanon.\nArtikulo 16\nAng mga kalalakihan kag kababaihan nga sa husto nga edad, wala sing limitasyon nga lahi, pagkabanwahanon,\nmay katarungan nga magpangasawa kag mag-angkon sang pamilya, sila may pag-alalangay nga katarungan sa\nkasal, tubtob magpangasawa kag pagdula sang saysay sina.\nAng kasal dapat himuon lamang sa hilway kag bug-os nga pagpasugot sang mga ikasal.\nAng pamilya duna kag sulondan nga bahin sang katilingban kag may katarungan sa proteksyon sang katilingban\nkag sang Estado.\nArtikulo 17\nAng tagsa tagsa may katarungan nga magpanag-iya sang pagkabutang sing isahanon kag kaupod ang iban.\nWala sing sin-o man ang di matarong nga kuhaan sang mga pagkabutang.",
            "Image": "786ca0a93acb7b34015e32f2a65d5d5b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Artikulo 18\nAng tagsa tagsa may katarungan sa kahilwayan sang panghunahuna, konsyensya kag relihiyon, lakip sa\nkatarungan nga ini ang kahilwayan nga magbaylo sang iya relihiyon ukon pagtuo, kag ang kahilwayan, mag-isa\nman ukon kaupod sang iban kag sa publiko ukon pribado, nga ipaathag ang iya relihiyon ukon pagtuo sa\npagtudlo, pagbuhat, pagsimba kag pagsaulog.\nArtikulo 19\nAng tagsa tagsa may katarungan sa kahilwayan nga magsiling sa kabubut-on kag pagpahayag, lakip sa\nkatarungan nga ini ang kahilwayan nga panindugan sang mga kabubut-on nga wala sing magpasilabot kag\nmangita, magbaton kag magdala sang impormasyon kag ideya paagi sa bisan ano nga media nga wala ginakabig\nang mga dulonan.\nArtikulo 20\nAng tagsa tagsa may katarungan sa kahilwayan sa malinong nga pagtililipon kag paghiliupod.\nWala sing sin-o man nga dapat piliton nga magpasakop sa isa ka asosasyon.\nArtikulo 21\nAng tagsa tagsa may katarungan nga magpakigbahin sa gobyierno sa iya pungsod, matarong man ukon paagi sa\nhilway nga pagpili sang mga tiglawas.\nAng tagsa tagsa may katarungan sa alalangay nga pagserbisyo publiko sa iya pungsod.\nAng pagbuot sang pulumuyo dapat mangin basihan sa gahom sang gobyierno, ang pagbuot nga ini dapat\nipahayag paagi sa panahon kag matuod nga pagpiniliay nga sa paagi sa kabug-osan kag alalangay nga pagboto\nkag pagahimuon paagi sa sekreto nga pagboto ukon paagi sa katapat sa hilway nga paagi sang pagboto.\nArtikulo 22\nAng tagsa tagsa, subong nga miyembro sang katilingban may katarungan sa kapag-onan sang katilingban kag\nmay katarungan sa katumanan, paagi sa pagpaninguha sang pungsod kag sa pagbinuligay sang pangkalibutan\nkag suno sa organisasyon kag manggad sang tagsa ka Estado, sang mga katarungang ekonomiko,\npangkatilingban kag kultural nga ginakinahanglan sang ina nga dungog kag hilway nga pag-uswag sang iya\nkataohan.\nArtikulo 23\nAng tagsa tagsa may atarungan nga magtrabaho, hilway magpili sang pangabuhian, matarong kag maayo nga\nkahimtangan sa pagtrabaho kag proteksyon batok sa wala sing trabaho.\nAng tagsa tagsa, wala sing bisan ano nga discriminasyon, dapat may katarungan sa suweldo nga katumbas sa\niya nga bulohaton.\nAng tagsa tagsa nga nagtrabaho may katarungan sa matarong kag husto nga bayad nga ginapat-od sa iya\nkaugalingon kag sa iya pamilya sa pagpangabuhi sing matarong, dugang pa, kon ginakinahanglan, ang iban pa\nnga pamaagi sang proteksyon pangkatilingban.\nAng tagsa tagsa may katarungan nga magtukod kag magpasakop sa mga unyon sa paghimo para sa pag-amlig\nsa iya kaayuhan.\nArtikulo 24\nAng tagsa tagsa may katarungan nga magpahuway kag maglingaw, lakip ang makatarungan nga takda sa oras\nsang trabaho kag panahon sang mga pista opisyal nga may suweldo.\nArtikulo 25\nAng tagsa tagsa may katarungan sa tulopngan sang pangabuhi nga tuman para sa kaayuhan sang lawas kag\npag-ayo sang iya kaugalingon kag sang iya pamilya, lakip ang pagkaon, biste, pagpabalay kag pag-amlig sa\npagpabulong kag mga ginakinahanglan ang pagserbisyosa katilingban, kag may katarungan sa seguridad kon\nmawalan sang trabaho, magkasakit, mangin inutil, mabalo, magtigulang, ukon mawalan sang palangabuhian\nkon mag-abot ang mga hitabo nga indi niya ginapaabot.\nAng mga nanay kag kabataan may katarungan sa pinasahi nga pagtatap kag pagbulig. Ang tanan nga kabataan,\nkasal man ukon indi ang ginikanan, dapat makaangkon sang pare-pareho nga proteksyon sang pangkatilingban.\nArtikulo 26\nAng tagsa tagsa may katarungan sa edukasyon,. Ang edukasyon dapat nga libre, bisan sa elementarya man\nlamang kag sa nahauna nga halintang. Ang edukasyong elementarya dapat nga kompulsaryo. Ang edukasyon",
            "Image": "483948e6b5ab75b282e029fe129d3faf"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "teknikal kag propesyunal dapat itigana sa tanan kag ang mas mataas nga edukasyon dapat pareho nga\nmaangkon sang tanan suno sa merito.\nAng edukasyon dapat ituon sa lubos nga pag-uswag sang kataohan kag sa pagpabakod sang pagtahod sa mga\nkatarungang pangkataohan kag sa mga pundasyon sang kahilwayan. Ipasanyog ini ang paghinangpanay,\npagpaumod kag pag-inabyanay sa tanan nga pungsod, mga grupo suno sa lahi ukon relihiyon, kag pauswagon\nang mga hilikuton sang Mga Naghiliusa nga Pungsod para magapabilin ang kahilwayan.\nAng nahauna nga katarungan sang mga ginikanan amo ang pagpili sang klasi nga edukasyon nga ihatag sa ila\nmga kabataan.\nArtikulo 27\nAng tagsa tagsa may katarungan nga hilway sa pagpakigbahin sa hilikuton nga pangkultura sang komunidad,\nmaghinuyang sang mga arte kag makigbahin sa pagpauswag nga pang-siyentipiko kag sa mga benepisyo sini.\nAng tagsa tagsa may katarungan sa proteksyon sang interes nga moral kag materyal nga gikan sa produksyon\nsiyentipiko, literal ukon artistiko nga sinulat niya.\nArtikulo 28\nAng tagsa tagsa may katarungan sa kaayuhan sang pangkatilingban kag pangkalibutan nga ang mga katarungan\nkag kahilwayan nga gintakda sa Pahayag nga ini dapat lubos nga maangkon.\nArtikulo 29\nAng tagsa tagsa may mga katungdanan sa komunidad nga ginatahod ang hilway kag lubos nga pag-uswag sang\niya katauhan.\nSa pagtuman sang iya mga katarungan kag kahilwayan, ang tagsa tagsa magapaidalom lamang sa mga\nkatakdaan nga gintakda sang kasuguan agod maangkon ang nagakaigo nga pagkilala kag pagtahod sa mga\nkatarungan kag kahilwayan sang iban kag mahatagan ang makatarungan nga mga kinahanglanon nga\nmoralidad, kaayuhan sang publiko kag kabug-osan nga kaayuhan sa isa ka demokratikong katilingban.\nAng mga katarungan kag kahilwayan nga ini indi dapat magamit nga batok sa mga katuyuan kag pagsulondan\nsang Mga Naghiliusa nga Pungsod.\nArtikulo 30\nWala sing ano man nga bahin sa Pahayag nga ini nga mahimo kabigon nga nagpakahulugan sa ano man nga\nEstado, grupo ukon tao, sang katarungan nga magpakigbahin sa ano man nga hilikuton ukon hulag nga\nnagahandum sa pagguba sang ano man nga katarungan kag kahilwayan nga gintakda diri sini.",
            "Image": "9a356e009e785ff07160cfe2320cbaba"
        }
    }
}
