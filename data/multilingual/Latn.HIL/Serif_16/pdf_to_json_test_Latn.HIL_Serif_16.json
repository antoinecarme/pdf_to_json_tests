{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468363,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ANG KALIBUTANON NGA PAHAYAG SANG MGA KATARUNGANG PANGKATAOHAN\n[Preamble]\nTungod kay ang pagkilala sang duna nga dungog kag ang alalangay kag di madula\nnga mga katarungan sang tanan nga lahi sang tao amo ang pundasyon sang\nkahilwayan, katarungan kag kalinong sang kalibutan.\nTungod kay ang pagpabaya kag paghamak sa mga katarungang pangkataohan\nngabunga sang mga kalapastangan nga labag sa konsyensya sang kataohan, kag ang\npag-abot sang isa ka kalibutan nga maangkon sang mga tao ang kahilwayan sa\npaghambal kag pagsalig kag ang kaluwasan sa kahadlok kag kabudlayan nga\nginpahayag ang pinakamataas nga handum sang kinaandan nga tao.\nTungod kay ini isa ka malahalon, agod ang tao indi mapilitan nga magpamatok tuhoy\nsa kalupitan kag pagpigos, nga ang mga katarungang pangkataohan dapat amligan\npaagi sa kasuguan.\nTungod kay pinakamalahalon nga pasanyugon ang paghanas sang malapit nga\nkaangtanan sang mga pungsod.\nTungod kay ang mga pumuluyo sang Mga Naghiliusa nga Pungsod nagapamatuod sa\nilang Karta sang ila pagtuo sa nagapanguna nga mga katarungang pangkataohan, sa\ndungog kag kabilinggan sang pagkatao kag sa alalangay nga katarungan sang\nkalalakihan kag kababaihan kag ginpat-od nga pasanyugon ang kauswagan sang\npangkatilingban kag ang maayo nga estandard sang pangabuhi nga lubos nga\nmahilway.\nTungod kay ang mga Miyembro nga Estado nangako nga magbinuligay sa Mga\nNaghiliusa nga Pungsod, nga tinguhaon nga maangkon ang pagpasanyog sa\npagtahod kag pagtuman sang tanan nga mga katarungang pangkataohan kag sa\nnagapanguna nga kahilwayan.\nTungod kay malahalon nga mahangpan sang tanan nga ang katarungan kag\nkahilwayan nga ini agod lubos nga matuman ang pangako nga ini.\nTungod sini, Ginapahayag sang Bug-os nga Asemblea ining Kalibutanon nga Pahayag\nsang mga Katarungang Pangkataohan bilang isa ka bug-os nga pagsulondan sa\nkadalag-an para sa tanan nga tao kag sa tanan nga pungsod, sa katuyuan sang tanan\nnga tao kag sa tanan nga bahin sang katilingban, nga itanum sa ila hunahuna ang\nPahayag nga ini, dapat magtinguha paagi sa pagtudlo kag pagtuon nga ipasanyog\nang pagtahod sa mga katarungan kag kahilwayan nga ini kag paagi sa maayo nga\ntikang, pungsudnon kag pangkalibutanon man, dapat pat-uron ang kalibutanon kag\nmabungahon nga pagtamod kag pagtuman sa mga ini, sa mga pumuluyo nga mismo\nnga Miyembro sang Estado kag sa mga pumuluyo sang mga teritoryo nga\nginasakupan nila.\nArtikulo 1\nAng tanan nga tao ginbun-ag nga hilway kag may pag-alalangay sa dungog kag\nkatarungan. Sila ginhatagan sang pagpamat-od kag konsensya kag nagakadapat nga\nmagbinuligay sa kahulugan sang pag-inuturay.\nArtikulo 2",
            "Image": "d62d14ad6c480b48fdd03f5849cde7d7"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ang tagsa tagsa may ara nga katarungan sang tanan nga katarungan kag kahilwayan\nnga gintakda sa Pahayag nga ini, nga wala sing pagkaiba sa lahi, kolor, sari, hambal,\nrelihiyon, pulitikal ukon iban pa nga opinyon, ginhalinan nga pungsod ukon\nkatilingban, pagkabutang, ginnun-ag ukon iban pa nga kahimtangan.\nDugang pa diri, wala sing pagkaiba nga ipatuman tuhoy sa kahimtangang pulitikal,\nhurisdiksyunal ukon internasyonal nga pungsod ukon teritoryo nga ginasakupan sang\nisa ka tao, ini man nagakinaugalingon, nagasalig, wala nagakinaugalingon ukon sa\nidalom sang iban pa nga takda sang pagdumala.\nArtikulo 3\nAng kada isa may katarungan nga mabuhi, mangin hilway kag seguridad bilang isa ka\ntao.\nArtikulo 4\nWala sing sin-o man nga mangin ulipon ukon busabos; ginadumilian ang tanan nga\nklasi sang pagpaulipon kag pagpanguarta sa ulipon.\nArtikulo 5\nWala sing sin-o man nga magpaidalom sa lubos nga pagsakit ukon pagpintas, di\nmakatao ukon manubo nga pagtrato ukon pagsilot.\nArtikulo 6\nSa tangsa ka tao may katarungan nga kilalahon sa bisan diin, bilang isa ka tao sa\natubangan sang kasuguan.\nArtikulo 7\nAng tanan may pag-alalangay sa atubangan sang kasuguan kag may katarungan sa\npag-alalangay nga proteksyon sang kasuguan nga wala sing pagpasulabi. Ang tanan\nmay katarungan sa pag-alalangay nga proteksyon batok sa ano man nga pagpasulabi\nnga labag sa Pahayag nga ini kag batok sa ano man nga pagsulsol sa sina nga\npagpasulabi.\nArtikulo 8\nAng tagsa tagsa may katarungan sa mabungahon nga paghusga sang Nagakaigo nga\npungsudnon nga hukmanan tuhoy sa mga bulohaton nga nagalabag sa mga nahauna\nnga katarungan nga ginhatag sa iya sang konstitusyon ukon sang kasuguan.\nArtikulo 9\nWala sing sin-o man nga magpaidalom sa di matarong nga pagdakop, pagkulong ukon\npagpasaylo sa iban nga duog.\nArtikulo 10\nAng tagsa tagsa may bug-os nga pag-alalangay nga katarungan sa matarong kag\nhayag nga pagbista sang isa ka hilway kag wala sing ginadampigan nga hukmanan,\nsa pagpat-od sang iya mga katarungan kag obligasyon kag sa ano man nga sumbong\nkriminal batok sa iya.\nArtikulo 11",
            "Image": "5c21b14e93e1a61ef2ba12797bd704c5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ang tagsa tagsa nga akusado sang kasal-anan nga masilotan may katarungan nga\nkabigon nga wala sing kasal-anan tubtob nga indi mapamatud-an nga nagkasala suno\nsa kasuguan sa isa ka hayag nga pagbista nga angkon niya ang tanan nga garantiya\nnga kinahanglan sa iya nga pagpangapin.\nWala sing sin-o man nga hukman ang nagkasala sang ano man nga kasal-anan nga\npagasilotan tungod sa ano man nga ginhimo ukon pagkulang nga indi ginakabig nga\npagkasala nga masilotan, sa idalom sang kasuguang pungsudnon ukon\npangkalibutan, sadtong ginhimo ina. Kag indi man dapat dugangan sing mas mabug-\nat nga silot sangsa ginadugang sadtong ginhimo ang pagkasala nga pagasilotan.\nArtikulo 12\nWala sing sin-o man nga magpaidalom sa di matarong nga pagpasilabot sa iya\nkaugalingon, pamilya, puluy-an ukon mga sulat, ukon pagpahamak sa iya dungog kag\nngalan. Ang tagsa tagsa may katarungan sa proteksyon sang kasuguan batok sa sina\nnga pagpasilabot ukon paghamak.\nArtikulo 13\nAng tagsa tagsa may katarungan sa kahilwayan nga magsaylo kag magpuyo sa sulod\nsang nasakupan sa tagsa ka Estado.\nAng tagsa tagsa may katarungan nga maghalin sa bisan diin nga pungsod, mangin sa\nkaugalingon nga pungsod, kag magbalik sa iya pungsod.\nArtikulo 14\nAng tagsa tagsa may katarungan nga mangayo kag magbaton sang asaylum sa iban\nnga pungsod tungod sa pag-api.\nAng katarungan nga ini indi maggamit kon ang pag-api hungod nga bunga sang mga\npagkasala nga di pulitikal ukon mga binuhatan batok sa mga katuyuan kag\npagsulondan sang Mga Naghiliusa nga Pungsod.\nArtikulo 15\nAng tagsa tagsa may katarungan sa pagkabanwahanon.\nWala sing sin-o man nga di makatarungan nga kuhaon ang iya pagkabanwahanon\nukon punggan ang katarungan nga magbaylo sang iya pagkabanwahanon.\nArtikulo 16\nAng mga kalalakihan kag kababaihan nga sa husto nga edad, wala sing limitasyon\nnga lahi, pagkabanwahanon, may katarungan nga magpangasawa kag mag-angkon\nsang pamilya, sila may pag-alalangay nga katarungan sa kasal, tubtob\nmagpangasawa kag pagdula sang saysay sina.\nAng kasal dapat himuon lamang sa hilway kag bug-os nga pagpasugot sang mga\nikasal.\nAng pamilya duna kag sulondan nga bahin sang katilingban kag may katarungan sa\nproteksyon sang katilingban kag sang Estado.\nArtikulo 17",
            "Image": "3669356aaec1655fd73da7b46aeb42fb"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ang tagsa tagsa may katarungan nga magpanag-iya sang pagkabutang sing isahanon\nkag kaupod ang iban.\nWala sing sin-o man ang di matarong nga kuhaan sang mga pagkabutang.\nArtikulo 18\nAng tagsa tagsa may katarungan sa kahilwayan sang panghunahuna, konsyensya kag\nrelihiyon, lakip sa katarungan nga ini ang kahilwayan nga magbaylo sang iya\nrelihiyon ukon pagtuo, kag ang kahilwayan, mag-isa man ukon kaupod sang iban kag\nsa publiko ukon pribado, nga ipaathag ang iya relihiyon ukon pagtuo sa pagtudlo,\npagbuhat, pagsimba kag pagsaulog.\nArtikulo 19\nAng tagsa tagsa may katarungan sa kahilwayan nga magsiling sa kabubut-on kag\npagpahayag, lakip sa katarungan nga ini ang kahilwayan nga panindugan sang mga\nkabubut-on nga wala sing magpasilabot kag mangita, magbaton kag magdala sang\nimpormasyon kag ideya paagi sa bisan ano nga media nga wala ginakabig ang mga\ndulonan.\nArtikulo 20\nAng tagsa tagsa may katarungan sa kahilwayan sa malinong nga pagtililipon kag\npaghiliupod.\nWala sing sin-o man nga dapat piliton nga magpasakop sa isa ka asosasyon.\nArtikulo 21\nAng tagsa tagsa may katarungan nga magpakigbahin sa gobyierno sa iya pungsod,\nmatarong man ukon paagi sa hilway nga pagpili sang mga tiglawas.\nAng tagsa tagsa may katarungan sa alalangay nga pagserbisyo publiko sa iya\npungsod.\nAng pagbuot sang pulumuyo dapat mangin basihan sa gahom sang gobyierno, ang\npagbuot nga ini dapat ipahayag paagi sa panahon kag matuod nga pagpiniliay nga sa\npaagi sa kabug-osan kag alalangay nga pagboto kag pagahimuon paagi sa sekreto\nnga pagboto ukon paagi sa katapat sa hilway nga paagi sang pagboto.\nArtikulo 22\nAng tagsa tagsa, subong nga miyembro sang katilingban may katarungan sa kapag-\nonan sang katilingban kag may katarungan sa katumanan, paagi sa pagpaninguha\nsang pungsod kag sa pagbinuligay sang pangkalibutan kag suno sa organisasyon kag\nmanggad sang tagsa ka Estado, sang mga katarungang ekonomiko, pangkatilingban\nkag kultural nga ginakinahanglan sang ina nga dungog kag hilway nga pag-uswag\nsang iya kataohan.\nArtikulo 23\nAng tagsa tagsa may atarungan nga magtrabaho, hilway magpili sang pangabuhian,\nmatarong kag maayo nga kahimtangan sa pagtrabaho kag proteksyon batok sa wala\nsing trabaho.\nAng tagsa tagsa, wala sing bisan ano nga discriminasyon, dapat may katarungan sa",
            "Image": "96c8cdda92ee524118f680c1c3a92124"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "suweldo nga katumbas sa iya nga bulohaton.\nAng tagsa tagsa nga nagtrabaho may katarungan sa matarong kag husto nga bayad\nnga ginapat-od sa iya kaugalingon kag sa iya pamilya sa pagpangabuhi sing\nmatarong, dugang pa, kon ginakinahanglan, ang iban pa nga pamaagi sang\nproteksyon pangkatilingban.\nAng tagsa tagsa may katarungan nga magtukod kag magpasakop sa mga unyon sa\npaghimo para sa pag-amlig sa iya kaayuhan.\nArtikulo 24\nAng tagsa tagsa may katarungan nga magpahuway kag maglingaw, lakip ang\nmakatarungan nga takda sa oras sang trabaho kag panahon sang mga pista opisyal\nnga may suweldo.\nArtikulo 25\nAng tagsa tagsa may katarungan sa tulopngan sang pangabuhi nga tuman para sa\nkaayuhan sang lawas kag pag-ayo sang iya kaugalingon kag sang iya pamilya, lakip\nang pagkaon, biste, pagpabalay kag pag-amlig sa pagpabulong kag mga\nginakinahanglan ang pagserbisyosa katilingban, kag may katarungan sa seguridad\nkon mawalan sang trabaho, magkasakit, mangin inutil, mabalo, magtigulang, ukon\nmawalan sang palangabuhian kon mag-abot ang mga hitabo nga indi niya ginapaabot.\nAng mga nanay kag kabataan may katarungan sa pinasahi nga pagtatap kag\npagbulig. Ang tanan nga kabataan, kasal man ukon indi ang ginikanan, dapat\nmakaangkon sang pare-pareho nga proteksyon sang pangkatilingban.\nArtikulo 26\nAng tagsa tagsa may katarungan sa edukasyon,. Ang edukasyon dapat nga libre,\nbisan sa elementarya man lamang kag sa nahauna nga halintang. Ang edukasyong\nelementarya dapat nga kompulsaryo. Ang edukasyon teknikal kag propesyunal dapat\nitigana sa tanan kag ang mas mataas nga edukasyon dapat pareho nga maangkon\nsang tanan suno sa merito.\nAng edukasyon dapat ituon sa lubos nga pag-uswag sang kataohan kag sa\npagpabakod sang pagtahod sa mga katarungang pangkataohan kag sa mga\npundasyon sang kahilwayan. Ipasanyog ini ang paghinangpanay, pagpaumod kag\npag-inabyanay sa tanan nga pungsod, mga grupo suno sa lahi ukon relihiyon, kag\npauswagon ang mga hilikuton sang Mga Naghiliusa nga Pungsod para magapabilin\nang kahilwayan.\nAng nahauna nga katarungan sang mga ginikanan amo ang pagpili sang klasi nga\nedukasyon nga ihatag sa ila mga kabataan.\nArtikulo 27\nAng tagsa tagsa may katarungan nga hilway sa pagpakigbahin sa hilikuton nga\npangkultura sang komunidad, maghinuyang sang mga arte kag makigbahin sa\npagpauswag nga pang-siyentipiko kag sa mga benepisyo sini.\nAng tagsa tagsa may katarungan sa proteksyon sang interes nga moral kag materyal\nnga gikan sa produksyon siyentipiko, literal ukon artistiko nga sinulat niya.",
            "Image": "eed2ce377e541febab5aa78d4bb6dea8"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artikulo 28\nAng tagsa tagsa may katarungan sa kaayuhan sang pangkatilingban kag\npangkalibutan nga ang mga katarungan kag kahilwayan nga gintakda sa Pahayag\nnga ini dapat lubos nga maangkon.\nArtikulo 29\nAng tagsa tagsa may mga katungdanan sa komunidad nga ginatahod ang hilway kag\nlubos nga pag-uswag sang iya katauhan.\nSa pagtuman sang iya mga katarungan kag kahilwayan, ang tagsa tagsa\nmagapaidalom lamang sa mga katakdaan nga gintakda sang kasuguan agod\nmaangkon ang nagakaigo nga pagkilala kag pagtahod sa mga katarungan kag\nkahilwayan sang iban kag mahatagan ang makatarungan nga mga kinahanglanon nga\nmoralidad, kaayuhan sang publiko kag kabug-osan nga kaayuhan sa isa ka\ndemokratikong katilingban.\nAng mga katarungan kag kahilwayan nga ini indi dapat magamit nga batok sa mga\nkatuyuan kag pagsulondan sang Mga Naghiliusa nga Pungsod.\nArtikulo 30\nWala sing ano man nga bahin sa Pahayag nga ini nga mahimo kabigon nga\nnagpakahulugan sa ano man nga Estado, grupo ukon tao, sang katarungan nga\nmagpakigbahin sa ano man nga hilikuton ukon hulag nga nagahandum sa pagguba\nsang ano man nga katarungan kag kahilwayan nga gintakda diri sini.",
            "Image": "a9cba1d33335eac4ba8b92a11635949e"
        }
    }
}
