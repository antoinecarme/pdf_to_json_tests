{
    "MetaData": {
        "Author": null,
        "Creation_Date": 1581468288,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "5f4528d57ba7069ab9b7a9f649435de4",
            "Index": 0,
            "Label": "1",
            "Size": [
                595.0,
                842.0
            ],
            "Text": "ANG KALIBUTANON NGA PAHAYAG SANG MGA KATARUNGANG PANGKATAOHAN\n[Preamble]\nTungod kay ang pagkilala sang duna nga dungog kag ang alalangay kag di madula nga mga\nkatarungan sang tanan nga lahi sang tao amo ang pundasyon sang kahilwayan, katarungan kag\nkalinong sang kalibutan.\nTungod kay ang pagpabaya kag paghamak sa mga katarungang pangkataohan ngabunga sang mga\nkalapastangan nga labag sa konsyensya sang kataohan, kag ang pag-abot sang isa ka kalibutan nga\nmaangkon sang mga tao ang kahilwayan sa paghambal kag pagsalig kag ang kaluwasan sa kahadlok\nkag kabudlayan nga ginpahayag ang pinakamataas nga handum sang kinaandan nga tao.\nTungod kay ini isa ka malahalon, agod ang tao indi mapilitan nga magpamatok tuhoy sa kalupitan\nkag pagpigos, nga ang mga katarungang pangkataohan dapat amligan paagi sa kasuguan.\nTungod kay pinakamalahalon nga pasanyugon ang paghanas sang malapit nga kaangtanan sang mga\npungsod.\nTungod kay ang mga pumuluyo sang Mga Naghiliusa nga Pungsod nagapamatuod sa ilang Karta sang\nila pagtuo sa nagapanguna nga mga katarungang pangkataohan, sa dungog kag kabilinggan sang\npagkatao kag sa alalangay nga katarungan sang kalalakihan kag kababaihan kag ginpat-od nga\npasanyugon ang kauswagan sang pangkatilingban kag ang maayo nga estandard sang pangabuhi nga\nlubos nga mahilway.\nTungod kay ang mga Miyembro nga Estado nangako nga magbinuligay sa Mga Naghiliusa nga Pungsod,\nnga tinguhaon nga maangkon ang pagpasanyog sa pagtahod kag pagtuman sang tanan nga mga\nkatarungang pangkataohan kag sa nagapanguna nga kahilwayan.\nTungod kay malahalon nga mahangpan sang tanan nga ang katarungan kag kahilwayan nga ini agod\nlubos nga matuman ang pangako nga ini.\nTungod sini, Ginapahayag sang Bug-os nga Asemblea ining Kalibutanon nga Pahayag sang mga\nKatarungang Pangkataohan bilang isa ka bug-os nga pagsulondan sa kadalag-an para sa tanan nga\ntao kag sa tanan nga pungsod, sa katuyuan sang tanan nga tao kag sa tanan nga bahin sang\nkatilingban, nga itanum sa ila hunahuna ang Pahayag nga ini, dapat magtinguha paagi sa pagtudlo\nkag pagtuon nga ipasanyog ang pagtahod sa mga katarungan kag kahilwayan nga ini kag paagi sa\nmaayo nga tikang, pungsudnon kag pangkalibutanon man, dapat pat-uron ang kalibutanon kag\nmabungahon nga pagtamod kag pagtuman sa mga ini, sa mga pumuluyo nga mismo nga Miyembro sang\nEstado kag sa mga pumuluyo sang mga teritoryo nga ginasakupan nila.\nArtikulo 1\nAng tanan nga tao ginbun-ag nga hilway kag may pag-alalangay sa dungog kag katarungan. Sila\nginhatagan sang pagpamat-od kag konsensya kag nagakadapat nga magbinuligay sa kahulugan sang\npag-inuturay.\nArtikulo 2\nAng tagsa tagsa may ara nga katarungan sang tanan nga katarungan kag kahilwayan nga gintakda sa\nPahayag nga ini, nga wala sing pagkaiba sa lahi, kolor, sari, hambal, relihiyon, pulitikal ukon\niban pa nga opinyon, ginhalinan nga pungsod ukon katilingban, pagkabutang, ginnun-ag ukon iban\npa nga kahimtangan.\nDugang pa diri, wala sing pagkaiba nga ipatuman tuhoy sa kahimtangang pulitikal, hurisdiksyunal\nukon internasyonal nga pungsod ukon teritoryo nga ginasakupan sang isa ka tao, ini man\nnagakinaugalingon, nagasalig, wala nagakinaugalingon ukon sa idalom sang iban pa nga takda sang\npagdumala.\nArtikulo 3\nAng kada isa may katarungan nga mabuhi, mangin hilway kag seguridad bilang isa ka tao.\nArtikulo 4\nWala sing sin-o man nga mangin ulipon ukon busabos; ginadumilian ang tanan nga klasi sang\npagpaulipon kag pagpanguarta sa ulipon.\nArtikulo 5\nWala sing sin-o man nga magpaidalom sa lubos nga pagsakit ukon pagpintas, di makatao ukon\nmanubo nga pagtrato ukon pagsilot.\nArtikulo 6"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "a713bea888a6e85380672019659655f5",
            "Index": 1,
            "Label": "2",
            "Size": [
                595.0,
                842.0
            ],
            "Text": "Sa tangsa ka tao may katarungan nga kilalahon sa bisan diin, bilang isa ka tao sa atubangan\nsang kasuguan.\nArtikulo 7\nAng tanan may pag-alalangay sa atubangan sang kasuguan kag may katarungan sa pag-alalangay nga\nproteksyon sang kasuguan nga wala sing pagpasulabi. Ang tanan may katarungan sa pag-alalangay\nnga proteksyon batok sa ano man nga pagpasulabi nga labag sa Pahayag nga ini kag batok sa ano\nman nga pagsulsol sa sina nga pagpasulabi.\nArtikulo 8\nAng tagsa tagsa may katarungan sa mabungahon nga paghusga sang Nagakaigo nga pungsudnon nga\nhukmanan tuhoy sa mga bulohaton nga nagalabag sa mga nahauna nga katarungan nga ginhatag sa iya\nsang konstitusyon ukon sang kasuguan.\nArtikulo 9\nWala sing sin-o man nga magpaidalom sa di matarong nga pagdakop, pagkulong ukon pagpasaylo sa\niban nga duog.\nArtikulo 10\nAng tagsa tagsa may bug-os nga pag-alalangay nga katarungan sa matarong kag hayag nga pagbista\nsang isa ka hilway kag wala sing ginadampigan nga hukmanan, sa pagpat-od sang iya mga\nkatarungan kag obligasyon kag sa ano man nga sumbong kriminal batok sa iya.\nArtikulo 11\nAng tagsa tagsa nga akusado sang kasal-anan nga masilotan may katarungan nga kabigon nga wala\nsing kasal-anan tubtob nga indi mapamatud-an nga nagkasala suno sa kasuguan sa isa ka hayag nga\npagbista nga angkon niya ang tanan nga garantiya nga kinahanglan sa iya nga pagpangapin.\nWala sing sin-o man nga hukman ang nagkasala sang ano man nga kasal-anan nga pagasilotan tungod\nsa ano man nga ginhimo ukon pagkulang nga indi ginakabig nga pagkasala nga masilotan, sa idalom\nsang kasuguang pungsudnon ukon pangkalibutan, sadtong ginhimo ina. Kag indi man dapat dugangan\nsing mas mabug-at nga silot sangsa ginadugang sadtong ginhimo ang pagkasala nga pagasilotan.\nArtikulo 12\nWala sing sin-o man nga magpaidalom sa di matarong nga pagpasilabot sa iya kaugalingon,\npamilya, puluy-an ukon mga sulat, ukon pagpahamak sa iya dungog kag ngalan. Ang tagsa tagsa may\nkatarungan sa proteksyon sang kasuguan batok sa sina nga pagpasilabot ukon paghamak.\nArtikulo 13\nAng tagsa tagsa may katarungan sa kahilwayan nga magsaylo kag magpuyo sa sulod sang nasakupan\nsa tagsa ka Estado.\nAng tagsa tagsa may katarungan nga maghalin sa bisan diin nga pungsod, mangin sa kaugalingon\nnga pungsod, kag magbalik sa iya pungsod.\nArtikulo 14\nAng tagsa tagsa may katarungan nga mangayo kag magbaton sang asaylum sa iban nga pungsod tungod\nsa pag-api.\nAng katarungan nga ini indi maggamit kon ang pag-api hungod nga bunga sang mga pagkasala nga di\npulitikal ukon mga binuhatan batok sa mga katuyuan kag pagsulondan sang Mga Naghiliusa nga\nPungsod.\nArtikulo 15\nAng tagsa tagsa may katarungan sa pagkabanwahanon.\nWala sing sin-o man nga di makatarungan nga kuhaon ang iya pagkabanwahanon ukon punggan ang\nkatarungan nga magbaylo sang iya pagkabanwahanon.\nArtikulo 16\nAng mga kalalakihan kag kababaihan nga sa husto nga edad, wala sing limitasyon nga lahi,\npagkabanwahanon, may katarungan nga magpangasawa kag mag-angkon sang pamilya, sila may pag-\nalalangay nga katarungan sa kasal, tubtob magpangasawa kag pagdula sang saysay sina.\nAng kasal dapat himuon lamang sa hilway kag bug-os nga pagpasugot sang mga ikasal."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "d8b81614078cac18978807694c3b6c24",
            "Index": 2,
            "Label": "3",
            "Size": [
                595.0,
                842.0
            ],
            "Text": "Ang pamilya duna kag sulondan nga bahin sang katilingban kag may katarungan sa proteksyon sang\nkatilingban kag sang Estado.\nArtikulo 17\nAng tagsa tagsa may katarungan nga magpanag-iya sang pagkabutang sing isahanon kag kaupod ang\niban.\nWala sing sin-o man ang di matarong nga kuhaan sang mga pagkabutang.\nArtikulo 18\nAng tagsa tagsa may katarungan sa kahilwayan sang panghunahuna, konsyensya kag relihiyon, lakip\nsa katarungan nga ini ang kahilwayan nga magbaylo sang iya relihiyon ukon pagtuo, kag ang\nkahilwayan, mag-isa man ukon kaupod sang iban kag sa publiko ukon pribado, nga ipaathag ang iya\nrelihiyon ukon pagtuo sa pagtudlo, pagbuhat, pagsimba kag pagsaulog.\nArtikulo 19\nAng tagsa tagsa may katarungan sa kahilwayan nga magsiling sa kabubut-on kag pagpahayag, lakip\nsa katarungan nga ini ang kahilwayan nga panindugan sang mga kabubut-on nga wala sing\nmagpasilabot kag mangita, magbaton kag magdala sang impormasyon kag ideya paagi sa bisan ano\nnga media nga wala ginakabig ang mga dulonan.\nArtikulo 20\nAng tagsa tagsa may katarungan sa kahilwayan sa malinong nga pagtililipon kag paghiliupod.\nWala sing sin-o man nga dapat piliton nga magpasakop sa isa ka asosasyon.\nArtikulo 21\nAng tagsa tagsa may katarungan nga magpakigbahin sa gobyierno sa iya pungsod, matarong man ukon\npaagi sa hilway nga pagpili sang mga tiglawas.\nAng tagsa tagsa may katarungan sa alalangay nga pagserbisyo publiko sa iya pungsod.\nAng pagbuot sang pulumuyo dapat mangin basihan sa gahom sang gobyierno, ang pagbuot nga ini\ndapat ipahayag paagi sa panahon kag matuod nga pagpiniliay nga sa paagi sa kabug-osan kag\nalalangay nga pagboto kag pagahimuon paagi sa sekreto nga pagboto ukon paagi sa katapat sa\nhilway nga paagi sang pagboto.\nArtikulo 22\nAng tagsa tagsa, subong nga miyembro sang katilingban may katarungan sa kapag-onan sang\nkatilingban kag may katarungan sa katumanan, paagi sa pagpaninguha sang pungsod kag sa\npagbinuligay sang pangkalibutan kag suno sa organisasyon kag manggad sang tagsa ka Estado, sang\nmga katarungang ekonomiko, pangkatilingban kag kultural nga ginakinahanglan sang ina nga dungog\nkag hilway nga pag-uswag sang iya kataohan.\nArtikulo 23\nAng tagsa tagsa may atarungan nga magtrabaho, hilway magpili sang pangabuhian, matarong kag\nmaayo nga kahimtangan sa pagtrabaho kag proteksyon batok sa wala sing trabaho.\nAng tagsa tagsa, wala sing bisan ano nga discriminasyon, dapat may katarungan sa suweldo nga\nkatumbas sa iya nga bulohaton.\nAng tagsa tagsa nga nagtrabaho may katarungan sa matarong kag husto nga bayad nga ginapat-od sa\niya kaugalingon kag sa iya pamilya sa pagpangabuhi sing matarong, dugang pa, kon\nginakinahanglan, ang iban pa nga pamaagi sang proteksyon pangkatilingban.\nAng tagsa tagsa may katarungan nga magtukod kag magpasakop sa mga unyon sa paghimo para sa pag-\namlig sa iya kaayuhan.\nArtikulo 24\nAng tagsa tagsa may katarungan nga magpahuway kag maglingaw, lakip ang makatarungan nga takda\nsa oras sang trabaho kag panahon sang mga pista opisyal nga may suweldo.\nArtikulo 25\nAng tagsa tagsa may katarungan sa tulopngan sang pangabuhi nga tuman para sa kaayuhan sang\nlawas kag pag-ayo sang iya kaugalingon kag sang iya pamilya, lakip ang pagkaon, biste,\npagpabalay kag pag-amlig sa pagpabulong kag mga ginakinahanglan ang pagserbisyosa katilingban,"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "e75cb98c3b1065b0369ffe0f8c5a76ea",
            "Index": 3,
            "Label": "4",
            "Size": [
                595.0,
                842.0
            ],
            "Text": "kag may katarungan sa seguridad kon mawalan sang trabaho, magkasakit, mangin inutil, mabalo,\nmagtigulang, ukon mawalan sang palangabuhian kon mag-abot ang mga hitabo nga indi niya\nginapaabot.\nAng mga nanay kag kabataan may katarungan sa pinasahi nga pagtatap kag pagbulig. Ang tanan nga\nkabataan, kasal man ukon indi ang ginikanan, dapat makaangkon sang pare-pareho nga proteksyon\nsang pangkatilingban.\nArtikulo 26\nAng tagsa tagsa may katarungan sa edukasyon,. Ang edukasyon dapat nga libre, bisan sa\nelementarya man lamang kag sa nahauna nga halintang. Ang edukasyong elementarya dapat nga\nkompulsaryo. Ang edukasyon teknikal kag propesyunal dapat itigana sa tanan kag ang mas mataas\nnga edukasyon dapat pareho nga maangkon sang tanan suno sa merito.\nAng edukasyon dapat ituon sa lubos nga pag-uswag sang kataohan kag sa pagpabakod sang pagtahod\nsa mga katarungang pangkataohan kag sa mga pundasyon sang kahilwayan. Ipasanyog ini ang\npaghinangpanay, pagpaumod kag pag-inabyanay sa tanan nga pungsod, mga grupo suno sa lahi ukon\nrelihiyon, kag pauswagon ang mga hilikuton sang Mga Naghiliusa nga Pungsod para magapabilin ang\nkahilwayan.\nAng nahauna nga katarungan sang mga ginikanan amo ang pagpili sang klasi nga edukasyon nga\nihatag sa ila mga kabataan.\nArtikulo 27\nAng tagsa tagsa may katarungan nga hilway sa pagpakigbahin sa hilikuton nga pangkultura sang\nkomunidad, maghinuyang sang mga arte kag makigbahin sa pagpauswag nga pang-siyentipiko kag sa\nmga benepisyo sini.\nAng tagsa tagsa may katarungan sa proteksyon sang interes nga moral kag materyal nga gikan sa\nproduksyon siyentipiko, literal ukon artistiko nga sinulat niya.\nArtikulo 28\nAng tagsa tagsa may katarungan sa kaayuhan sang pangkatilingban kag pangkalibutan nga ang mga\nkatarungan kag kahilwayan nga gintakda sa Pahayag nga ini dapat lubos nga maangkon.\nArtikulo 29\nAng tagsa tagsa may mga katungdanan sa komunidad nga ginatahod ang hilway kag lubos nga pag-\nuswag sang iya katauhan.\nSa pagtuman sang iya mga katarungan kag kahilwayan, ang tagsa tagsa magapaidalom lamang sa mga\nkatakdaan nga gintakda sang kasuguan agod maangkon ang nagakaigo nga pagkilala kag pagtahod sa\nmga katarungan kag kahilwayan sang iban kag mahatagan ang makatarungan nga mga kinahanglanon\nnga moralidad, kaayuhan sang publiko kag kabug-osan nga kaayuhan sa isa ka demokratikong\nkatilingban.\nAng mga katarungan kag kahilwayan nga ini indi dapat magamit nga batok sa mga katuyuan kag\npagsulondan sang Mga Naghiliusa nga Pungsod.\nArtikulo 30\nWala sing ano man nga bahin sa Pahayag nga ini nga mahimo kabigon nga nagpakahulugan sa ano man\nnga Estado, grupo ukon tao, sang katarungan nga magpakigbahin sa ano man nga hilikuton ukon\nhulag nga nagahandum sa pagguba sang ano man nga katarungan kag kahilwayan nga gintakda diri\nsini."
        }
    }
}
