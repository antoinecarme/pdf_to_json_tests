{
    "MetaData": {
        "Author": null,
        "Creation_Date": 1581466671,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "6404479c6892d8350bceb3fcc9361088",
            "Index": 0,
            "Label": "1",
            "Size": [
                595.0,
                842.0
            ],
            "Text": "Deklarasaun kona ba Ema tomak nia Direitu, iha mundu raiklaran\nLia ne’e be Asembleia Boot, iha O.N.U., habadak hodi fo tada iha Rezolusaun 217A (III), iha\nloron 10, fulan Desembru, iha tinan 1948.-\nLia habadak\n- atu bele moris ho liberdade, ho justisa, ho damen iha mundu, ema sei hatene hodi halo tuir\nkatak hotu hanesan, iha direitu hanesan.\n- tan lakohi simu, tan heuuai ema nia direitu maka ema balu halo aat, halo susar ema seluk; fo\nsai lia hirak ne’e atu ema tomak bele moris hakmatek, bele hateten e fiar tuir nia hakarak.\n- atu tahan ema tomak nia direitu tuir ukun ho justisa, nune’e ema lalika foti liman hodi funu\nhasoru ema aat, hahalok aat.\n- atu buka hametin damen iha nasaun tomak.\n- iha Surat Deklarasaun ne’e, Nasaun tomak fo sai katak ema tomak iha direitu, iha otak, iha\nfolin, ema hotu hanesan feto ka mane; nasaun tomak sei buka tulun malu atu ema bele moris\ndi’ak, ema hotu bele moris ho liberdade iha dalan los.\n- Nasaun tomak iha O.N.U. tau lia ba malu atu hamutuk tulun ema moris ho direitu ho mos\nliberdade.\n- atu ema tomak halo tuir lia hirak ne’e be foin hateten, hodi tau metin ba laran.\nAsembleia Boot\nFo tada iha Deklarasaun kona ba Ema tomak nia Direitu atu hatudu dalan los ba povu tomak, ba\nnasaun tomak, nune’e ema tomak, klibur tomak, ukun tomak, ho neon metin, buka hanorin, hanorin\nlisan los, hodi habelar ema nia direitu ho liberdade; halo ema tomak tuir lia ne’e be fo sai\niha nasaun ida laran, iha nasaun seluk laran, hodi moris tuir dalan ne’e be Nasaun tomak foin\nfo tada iha Deklarasaun ne’e.\nArtigu 1\nEma tomak moris hanesan, ema tomak hanesan, iha direitu hanesan. Ema tomak iha otak ho neon,\nhotu-hotu sei buka moris hanesan maun ho alin.\nArtigu 2\nLa bele haketak ema ida tan noin politik, tan ukun rai ida nian, iha rai ne’e duni, iha rai\nne’e be ukun ona an, e iha rai ne’e be sei dauk ukun-án.\nArtigu 3\nEma ida-idak iha direitu atu moris, moris ho liberdade, hodi hetan mos tulun ba nia an rasik.\nArtigu 4\nEma ida la bele moris hanesan ata; sei halakon hosi raiklaran hahalok ne’e be lori ema seluk\nmoris hanesan ata.\nArtigu 5\nLa bele halo aat ba ema ida, la bele halo ema terus naran de’it.\nArtigu 6\nEma tomak iha direitu, naran iha fatin ida, atu ema seluk simu nia hodi hatene katak nia mos\nema.\nArtigu 7\nEma tomak hanesan iha ukun, tan ukun sei tahan ema tomak. Ema hotu iha direitu atu hetan tulun\nuaihira monu ba susar e bele hetan susar tan ninia direitu, tuir Deklarasaun ne’e.\nArtigu 8\nEma tomak iha direitu atu buka tulun hosi ukun sira, iha nia rain rasik, uaihira hetan susar\ntan ema seluk lakohi hatene nia direitu.\nArtigu 9"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "8d2e6890c8a5d1ac2bea4e5986e54e27",
            "Index": 1,
            "Label": "2",
            "Size": [
                595.0,
                842.0
            ],
            "Text": "La bele dadur let, la bele kair e duni sai naran ema ida hosi nia rain.\nArtigu 10\nEma tomak iha direitu atu hetan justisa, uaihira monu ba sala; nia salan sei hetan justisa tuir\ndalan los hodi fo kastigu ki’ik e boot, tuir hahalok ne’e be nia halo.\nArtigu 11\nUaihira foti lia ruma hasoru ema ida, molok sei dauk halo justisa, ema ne’e sei hatán nu’u sala\nlaek; afoin sei fo mos fatin atu nia hetan tulun hodi tahan-án iha justisa laran.\nLa bele dadur ema ida, tan de’it nia hahalok e nia kluhak, uaihira buat ne’e be nia halo la\nmonu hasoru ukun nasaun nian e rai seluk nian. Nune’e mos, la bele fo kastigu todan liu hahalok\nne’e be nia halo duni.\nArtigu 12\nLa bele halo naran buat ida hasoru ema nia moris, nia uma laran, iha nia uma kain, la bele loke\nlet ema nia surat, la bele mos foti lia hasoru nia naran di’ak. Hasoru lia hirak ne’e, sei\nhetan tulun hosi rai ida nia ukun.\nArtigu 13\nEma hotu bele la’o ba mai tuir nia hakarak, tur iha rai ne’e be hakarak, iha Nasaun ida laran.\nNaran ema ida bele husik nia rain, nia nasaun; bele fila hikas ba rain, tuir nia hakarak.\nArtigu 14\nUaihira ema ruma hetan susar atu moris hakmatek, bele buka fatin seluk e rai seluk.\nLa bele tuir dalan ida ne’e, uaihira nia hetan susar tan hahalok aat ne’e be nia halo, e tan\nhahalok nia halo hasoru ema seluk nia direitu.\nArtigu 15\nNaran ema ida sei iha rain ida, nasaun ida.\nLa bele hasai naran de’it ema ida hosi nia rain; la bele mos taka dalan uaihira ema ida hakarak\nba hamutuk ho nasaun seluk.\nArtigu 16\nTo’o ona otas, feto ka mane bele kaben, tur iha uma kain ida, hodi la hetan susar tan nia ema\nseluk, ema rai seluk e iha fiar seluk. Hanesan kabe na’in, uaihira fahe malu karik, sira na’in\nrua iha direitu hanesan.\nEma na’in rua la bele kaben uaihira sira lakohi moris hamutuk nu’u kabe na’in.\nUma kain ida hanesan knua e rai nia rin, tan ne’e, sei hetan tulun hosi reinu e hosi nasaun.\nArtigu 17\nNaran ema ida, mesak e hamutuk ho seluk, iha direitu atu iha sasán rasik.\nLa bele hasai let ema ida nia sasán.\nArtigu 18\nEma hotu-hotu iha direitu atu hanoin tuir nia hakarak, moris tuir nia neon, tuir nia fiar; ne’e\nkatak nia bele husik fiar ida hodi ba seluk, hodi mos haklaken nia fiar, haklaken mesak e\nhamutuk, iha fatin kles e fatin ksumik, hodi hanorin e hodi halo estilu tuir nia ukur.\nArtigu 19\nEma ida-idak bele hateten, bele halo tuir nia hanoin, tan ne’e ema seluk la bele bandu; ema\nida-idak bele simu, bele fo tada nia hanoin, iha naran fatin ida.\nArtigu 20\nEma ida-idak bele halibur, harí klibur iha damen laran.\nEma ida la bele haruka ema seluk atu tama iha klibur ida laran.\nArtigu 21"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "f1b71fec44df97ab2beb81104d611e9a",
            "Index": 2,
            "Label": "3",
            "Size": [
                595.0,
                842.0
            ],
            "Text": "Naran ema ida bele haknauk iha nasaun nia serbisu, hodi serbisu rasik e tau ema seluk iha nia\nfatin.\nEma tomak iha direitu atu serbisu iha nasaun ida nia knar.\nPovu nia hakarak hanesan nasaun ida nia rin; povu tomak sei hatudu, tuir nia hakarak, iha uain\nba uain, hotu-hotu hanesan, ida la let, hodi hili ema ne’e be nia hakarak atu ukun nia rain.\nArtigu 22\nEma hotu, hanesan rai nia oan, sei moris metin iha nia rain; bele ter hosi ukun sira atu ema\nhotu moris di’ak, moris hakmatek, hetan matenek, tan nasaun nia hahalok rasik, e hamutuk ho\nnasaun seluk, hodi halo rai ida buras.\nArtigu 23\nEma tomak sei hetan serbisu ida, serbisu tuir nia hakarak, hetan di’ak hanesan ema seluk, hodi\nhetan tulun atu la monu ba susar tan la serbisu.\nSei selu ema ida nia kolen tuir nia serbisu.\nEma ne’e be serbisu sei simu tusan los tuir nia kolen, atu nia uma laran, nia uma kain bele\nmoris di’ak hanesan ema, sei hetan mos tulun hosi serbisu seluk.\nEma tomak bele harí klibur hanesan sindikatu, bele tama ba sindikatu hodi hetan tulun ba nia\nserbisu, tuir nia hakarak.\nArtigu 24\nEma tomak iha direitu atu hakmá, atu hadiuk, iha uain serbisu nia laran, tuir loron serbisu,\niha tinan laran.\nArtigu 25\nEma tomak iha direitu atu hetan buat ne’e be kuran hodi hetan di’ak ba isin, di’ak ba uma\nlaran, liu-liu iha hahán, iha hatais, iha uma ida, hetan tulun hosi ospitál, e tulun seluk hosi\nnasaun; sei hetan tulun uaihira la serbisu, iha moras laran, faluk karik e kbahen ona, e\nuaihira hetan susar ba moris maski la hakarak.\nFeto foin hahoris ho oan kosok sei hetan tulun oi-oin. Labarik ne’e be moris, iha uma kain e la\niha uma kain ida laran, sei hetan mos tulun tomak ne’e be kuran.\nArtigu 26\nNaran ema ida iha direitu atu hetan matenek. Sei hetan matenek hodi la selu buat ida, iha tinan\nhirak ne’e be hahú eskola. Tan ema hotu sei tama iha eskola ne’e be nasaun haruka. Nasaun ida\nsei buka habelar mos eskola teknik ho eskola ba badaen; sei loke eskola ne’e be fo matenek\nboot, ema hotu-hotu bele tama iha eskola ne’e, tuir idakán nia otak.\nNaran eskola ida sei halo ema sai di’ak liu hotu, habiit liu ema nia direitu, ema nia\nliberdade, sei lori ema simu malu ho laran, hatene perdua malu, dame malu iha nasaun ida laran,\niha mundu raiklaran, tuir ida-idak nia fiar, tuir mos hahalok tomak ne’e be Nasaun sira iha\nO.N.U. halo atu mundu moris iha damen laran.\nAman sira maka sei hili matenek ne’e be hakarak fo ba oan.\nArtigu 27\nNaran ema ida iha direitu atu tama, tuir nia hakarak, iha moris matenek iha knua laran, atu\nbele hamutuk ho matenek seluk halo di’ak ba nia rain.\nNaran ema ida iha direitu atu hetan tulun kona ba dalan los atu moris, hetan tulun atu ho\nmatenek seluk halo rai ida bele buras.\nArtigu 28\nNaran ema ida iha direitu, iha fatin ne’e be nia moris e iha rai seluk, atu hetan tulun tuir\nukun atu bele moris ho direitu ho liberdade, tuir lia tomak ne’e be fo tada iha Deklarasaun\nne’e.\nArtigu 29\nNaran ema ida sei halo buat ruma ba nia rain, tan lae karik nia la bele moris ho liberdade, la\nbele moris di’ak."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "52562ed69bccf02349f45a4c425652c1",
            "Index": 3,
            "Label": "4",
            "Size": [
                595.0,
                842.0
            ],
            "Text": "Atu moris ho direitu, atu bele hetan liberdade ema ida-idak sei tuir lolós ukun ne’e be foin fo\nsai, nune’e, ema seluk mos bele tuir dalan di’ak, dalan los, ema hotu bele moris tuir nia fiar,\nema hotu bele moris di’ak hanesan maun ho alin, iha damen laran.\nHotu-hotu sei tuir lolós direitu ho liberdade ne’e be Nasaun tomak hamutuk fo tada ona, ema ida\nla bele tuir dalan seluk, hodi heuuai Deklarasaun ne’e.\nArtigu 30\nNaran Nasaun ida, klibur ruma e naran ema ida, la bele hola lia hirak foin fo tada iha\nDeklarasaun ne’e atu hodi halakon ema seluk nia direitu, nia liberdade."
        }
    }
}
