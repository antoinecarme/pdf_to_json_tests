{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466753,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Deklarasaun kona ba Ema tomak nia Direitu, iha mundu raiklaran\nLia ne\u2019e be Asembleia Boot, iha O.N.U., habadak hodi fo tada iha Rezolusaun 217A (III), iha loron 10, fulan\nDesembru, iha tinan 1948.-\nLia habadak\n- atu bele moris ho liberdade, ho justisa, ho damen iha mundu, ema sei hatene hodi halo tuir katak hotu hanesan,\niha direitu hanesan.\n- tan lakohi simu, tan heuuai ema nia direitu maka ema balu halo aat, halo susar ema seluk; fo sai lia hirak ne\u2019e\natu ema tomak bele moris hakmatek, bele hateten e fiar tuir nia hakarak.\n- atu tahan ema tomak nia direitu tuir ukun ho justisa, nune\u2019e ema lalika foti liman hodi funu hasoru ema aat,\nhahalok aat.\n- atu buka hametin damen iha nasaun tomak.\n- iha Surat Deklarasaun ne\u2019e, Nasaun tomak fo sai katak ema tomak iha direitu, iha otak, iha folin, ema hotu\nhanesan feto ka mane; nasaun tomak sei buka tulun malu atu ema bele moris di\u2019ak, ema hotu bele moris ho liberdade\niha dalan los.\n- Nasaun tomak iha O.N.U. tau lia ba malu atu hamutuk tulun ema moris ho direitu ho mos liberdade.\n- atu ema tomak halo tuir lia hirak ne\u2019e be foin hateten, hodi tau metin ba laran.\nAsembleia Boot\nFo tada iha Deklarasaun kona ba Ema tomak nia Direitu atu hatudu dalan los ba povu tomak, ba nasaun tomak, nune\u2019e\nema tomak, klibur tomak, ukun tomak, ho neon metin, buka hanorin, hanorin lisan los, hodi habelar ema nia direitu\nho liberdade; halo ema tomak tuir lia ne\u2019e be fo sai iha nasaun ida laran, iha nasaun seluk laran, hodi moris\ntuir dalan ne\u2019e be Nasaun tomak foin fo tada iha Deklarasaun ne\u2019e.\nArtigu 1\nEma tomak moris hanesan, ema tomak hanesan, iha direitu hanesan. Ema tomak iha otak ho neon, hotu-hotu sei buka\nmoris hanesan maun ho alin.\nArtigu 2\nLa bele haketak ema ida tan noin politik, tan ukun rai ida nian, iha rai ne\u2019e duni, iha rai ne\u2019e be ukun ona an,\ne iha rai ne\u2019e be sei dauk ukun-\u00e1n.\nArtigu 3\nEma ida-idak iha direitu atu moris, moris ho liberdade, hodi hetan mos tulun ba nia an rasik.\nArtigu 4\nEma ida la bele moris hanesan ata; sei halakon hosi raiklaran hahalok ne\u2019e be lori ema seluk moris hanesan ata.\nArtigu 5\nLa bele halo aat ba ema ida, la bele halo ema terus naran de\u2019it.\nArtigu 6\nEma tomak iha direitu, naran iha fatin ida, atu ema seluk simu nia hodi hatene katak nia mos ema.\nArtigu 7\nEma tomak hanesan iha ukun, tan ukun sei tahan ema tomak. Ema hotu iha direitu atu hetan tulun uaihira monu ba\nsusar e bele hetan susar tan ninia direitu, tuir Deklarasaun ne\u2019e.\nArtigu 8\nEma tomak iha direitu atu buka tulun hosi ukun sira, iha nia rain rasik, uaihira hetan susar tan ema seluk lakohi\nhatene nia direitu.\nArtigu 9\nLa bele dadur let, la bele kair e duni sai naran ema ida hosi nia rain.\nArtigu 10\nEma tomak iha direitu atu hetan justisa, uaihira monu ba sala; nia salan sei hetan justisa tuir dalan los hodi fo\nkastigu ki\u2019ik e boot, tuir hahalok ne\u2019e be nia halo.\nArtigu 11\nUaihira foti lia ruma hasoru ema ida, molok sei dauk halo justisa, ema ne\u2019e sei hat\u00e1n nu\u2019u sala laek; afoin sei",
            "Image": "27870569e86fe9e8f9afe17a806b6816"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "fo mos fatin atu nia hetan tulun hodi tahan-\u00e1n iha justisa laran.\nLa bele dadur ema ida, tan de\u2019it nia hahalok e nia kluhak, uaihira buat ne\u2019e be nia halo la monu hasoru ukun\nnasaun nian e rai seluk nian. Nune\u2019e mos, la bele fo kastigu todan liu hahalok ne\u2019e be nia halo duni.\nArtigu 12\nLa bele halo naran buat ida hasoru ema nia moris, nia uma laran, iha nia uma kain, la bele loke let ema nia surat,\nla bele mos foti lia hasoru nia naran di\u2019ak. Hasoru lia hirak ne\u2019e, sei hetan tulun hosi rai ida nia ukun.\nArtigu 13\nEma hotu bele la\u2019o ba mai tuir nia hakarak, tur iha rai ne\u2019e be hakarak, iha Nasaun ida laran.\nNaran ema ida bele husik nia rain, nia nasaun; bele fila hikas ba rain, tuir nia hakarak.\nArtigu 14\nUaihira ema ruma hetan susar atu moris hakmatek, bele buka fatin seluk e rai seluk.\nLa bele tuir dalan ida ne\u2019e, uaihira nia hetan susar tan hahalok aat ne\u2019e be nia halo, e tan hahalok nia halo\nhasoru ema seluk nia direitu.\nArtigu 15\nNaran ema ida sei iha rain ida, nasaun ida.\nLa bele hasai naran de\u2019it ema ida hosi nia rain; la bele mos taka dalan uaihira ema ida hakarak ba hamutuk ho\nnasaun seluk.\nArtigu 16\nTo\u2019o ona otas, feto ka mane bele kaben, tur iha uma kain ida, hodi la hetan susar tan nia ema seluk, ema rai\nseluk e iha fiar seluk. Hanesan kabe na\u2019in, uaihira fahe malu karik, sira na\u2019in rua iha direitu hanesan.\nEma na\u2019in rua la bele kaben uaihira sira lakohi moris hamutuk nu\u2019u kabe na\u2019in.\nUma kain ida hanesan knua e rai nia rin, tan ne\u2019e, sei hetan tulun hosi reinu e hosi nasaun.\nArtigu 17\nNaran ema ida, mesak e hamutuk ho seluk, iha direitu atu iha sas\u00e1n rasik.\nLa bele hasai let ema ida nia sas\u00e1n.\nArtigu 18\nEma hotu-hotu iha direitu atu hanoin tuir nia hakarak, moris tuir nia neon, tuir nia fiar; ne\u2019e katak nia bele\nhusik fiar ida hodi ba seluk, hodi mos haklaken nia fiar, haklaken mesak e hamutuk, iha fatin kles e fatin ksumik,\nhodi hanorin e hodi halo estilu tuir nia ukur.\nArtigu 19\nEma ida-idak bele hateten, bele halo tuir nia hanoin, tan ne\u2019e ema seluk la bele bandu; ema ida-idak bele simu,\nbele fo tada nia hanoin, iha naran fatin ida.\nArtigu 20\nEma ida-idak bele halibur, har\u00ed klibur iha damen laran.\nEma ida la bele haruka ema seluk atu tama iha klibur ida laran.\nArtigu 21\nNaran ema ida bele haknauk iha nasaun nia serbisu, hodi serbisu rasik e tau ema seluk iha nia fatin.\nEma tomak iha direitu atu serbisu iha nasaun ida nia knar.\nPovu nia hakarak hanesan nasaun ida nia rin; povu tomak sei hatudu, tuir nia hakarak, iha uain ba uain, hotu-hotu\nhanesan, ida la let, hodi hili ema ne\u2019e be nia hakarak atu ukun nia rain.\nArtigu 22\nEma hotu, hanesan rai nia oan, sei moris metin iha nia rain; bele ter hosi ukun sira atu ema hotu moris di\u2019ak,\nmoris hakmatek, hetan matenek, tan nasaun nia hahalok rasik, e hamutuk ho nasaun seluk, hodi halo rai ida buras.\nArtigu 23\nEma tomak sei hetan serbisu ida, serbisu tuir nia hakarak, hetan di\u2019ak hanesan ema seluk, hodi hetan tulun atu la\nmonu ba susar tan la serbisu.\nSei selu ema ida nia kolen tuir nia serbisu.",
            "Image": "1e01bbcf3d9b1bcaadc703fc0bc0ab3d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ema ne\u2019e be serbisu sei simu tusan los tuir nia kolen, atu nia uma laran, nia uma kain bele moris di\u2019ak hanesan\nema, sei hetan mos tulun hosi serbisu seluk.\nEma tomak bele har\u00ed klibur hanesan sindikatu, bele tama ba sindikatu hodi hetan tulun ba nia serbisu, tuir nia\nhakarak.\nArtigu 24\nEma tomak iha direitu atu hakm\u00e1, atu hadiuk, iha uain serbisu nia laran, tuir loron serbisu, iha tinan laran.\nArtigu 25\nEma tomak iha direitu atu hetan buat ne\u2019e be kuran hodi hetan di\u2019ak ba isin, di\u2019ak ba uma laran, liu-liu iha\nhah\u00e1n, iha hatais, iha uma ida, hetan tulun hosi ospit\u00e1l, e tulun seluk hosi nasaun; sei hetan tulun uaihira la\nserbisu, iha moras laran, faluk karik e kbahen ona, e uaihira hetan susar ba moris maski la hakarak.\nFeto foin hahoris ho oan kosok sei hetan tulun oi-oin. Labarik ne\u2019e be moris, iha uma kain e la iha uma kain ida\nlaran, sei hetan mos tulun tomak ne\u2019e be kuran.\nArtigu 26\nNaran ema ida iha direitu atu hetan matenek. Sei hetan matenek hodi la selu buat ida, iha tinan hirak ne\u2019e be\nhah\u00fa eskola. Tan ema hotu sei tama iha eskola ne\u2019e be nasaun haruka. Nasaun ida sei buka habelar mos eskola\nteknik ho eskola ba badaen; sei loke eskola ne\u2019e be fo matenek boot, ema hotu-hotu bele tama iha eskola ne\u2019e,\ntuir idak\u00e1n nia otak.\nNaran eskola ida sei halo ema sai di\u2019ak liu hotu, habiit liu ema nia direitu, ema nia liberdade, sei lori ema\nsimu malu ho laran, hatene perdua malu, dame malu iha nasaun ida laran, iha mundu raiklaran, tuir ida-idak nia\nfiar, tuir mos hahalok tomak ne\u2019e be Nasaun sira iha O.N.U. halo atu mundu moris iha damen laran.\nAman sira maka sei hili matenek ne\u2019e be hakarak fo ba oan.\nArtigu 27\nNaran ema ida iha direitu atu tama, tuir nia hakarak, iha moris matenek iha knua laran, atu bele hamutuk ho\nmatenek seluk halo di\u2019ak ba nia rain.\nNaran ema ida iha direitu atu hetan tulun kona ba dalan los atu moris, hetan tulun atu ho matenek seluk halo rai\nida bele buras.\nArtigu 28\nNaran ema ida iha direitu, iha fatin ne\u2019e be nia moris e iha rai seluk, atu hetan tulun tuir ukun atu bele moris\nho direitu ho liberdade, tuir lia tomak ne\u2019e be fo tada iha Deklarasaun ne\u2019e.\nArtigu 29\nNaran ema ida sei halo buat ruma ba nia rain, tan lae karik nia la bele moris ho liberdade, la bele moris di\u2019ak.\nAtu moris ho direitu, atu bele hetan liberdade ema ida-idak sei tuir lol\u00f3s ukun ne\u2019e be foin fo sai, nune\u2019e, ema\nseluk mos bele tuir dalan di\u2019ak, dalan los, ema hotu bele moris tuir nia fiar, ema hotu bele moris di\u2019ak hanesan\nmaun ho alin, iha damen laran.\nHotu-hotu sei tuir lol\u00f3s direitu ho liberdade ne\u2019e be Nasaun tomak hamutuk fo tada ona, ema ida la bele tuir\ndalan seluk, hodi heuuai Deklarasaun ne\u2019e.\nArtigu 30\nNaran Nasaun ida, klibur ruma e naran ema ida, la bele hola lia hirak foin fo tada iha Deklarasaun ne\u2019e atu hodi\nhalakon ema seluk nia direitu, nia liberdade.",
            "Image": "6ee664cab84f1f34d1bc92fff9417ea8"
        }
    }
}
