{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471676,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "UMBHALO OGCWELE WOGUNYAZO LWAMALUNGELO OLUNTU JIKELELE\nIsandulelo\nNgokunjalo ukwamukelwa ngokuzuzwa kwesithunzi samalungelo alinganayo najwayelekile\nawowonke amalunga omndeni wesintu kuyisisekelo senkululeko, sobulungiswa noxolo\nemhlabeni,\nNgokunjalo ukunganakwa nokwedelelwa kwamalungelo esintu kube nomphumela wezenzo\nzobuqaba eseziqede unembeza kubantu, kanye nomhlaba obhekwe isintu ukuba senamele\ninkululeko yokukhuluma nokukholwa, inkululeko yokungesabi futhi nokufuna kugunyazwe\nugqozi kubobonke abantu,\nNgokunjalo kudingekile, uma umuntu engenakuphoqwa ukulandela umgudu othize,\nnjengendlela yokugcina, avukele ababusi nabacindezeli, ukuze amalungelo esintu avikelwe\nngokubusa ngomthetho,\nNgokunjalo kudingekile ukuba kwenyuswe ukuthuthukiswa kobungane nobudlelwane phakathi\nkwezizwe,\nNgokunjalo abantu beNhlangano yeZizwe bayinqinisile inkolo yabo yengqalasizinda\nyamalungelo oluntu kuCharter, esithunzini nobuntu emalungelweni alinganayo abesilisa\nnabesifazane futhi bazimisele ukuqhubela phambili inqubekelaphambili yomphakathi\nnamazinga angcono empilo enkululekweni ethe xaxa,\nNgokunjalo aMalunga eMibuso azibophezele mathupha ukuthuthukisa, ngokubambisana\nneNhlangano yeZizwe, ukuthuthukiswa kwenhlonipho emhlabeni wonke nokuqashelwa\nkwamalungelo oluntu nengqalasizinda yenkululeko,\nNgokunjalo ukuqondwa kahle ngokufanayo kwalamalungelo nenkululeko kubaluleke kakhulu\nukuze lokhu kuzibophezela kuqashelwe,\nMANJE, NGAKHOKE\nUMGWAMANDA\nUNQUMA uGunyazo lwaMalungelo oLuntu Jikelele njengezinga elifanayo lokuthuthukiswa\nkwabantu nezizwe zonke, ekugcineni okuzokwenza ukuthi umuntu ngamunye kunoma isiphi\nisigaba somphakathi ngokugcina lolawulo emqondweni baphokophelele ngokufundisa\nnangemfundo ukuphakamisa inhlonipho yalamalungelo nenkululeko futhi\nnangenqubekelaphambili, ezweni noma emhlabeni jikelele, baqinisekise ukwamukelwa\nokuvumelekile nokuqashelwa jikelele ndawozombili phakathi kwabantu baMalunga eMibuso\nqobo lwabo kanye nabantu abangaphansi kwemibuso yabo.\nIsigaba 1\nBonke abantu bazalwa bekhululekile belingana ngesithunzi nangamalungelo. Bahlanganiswe\nwumcabango nangunembeza futhi kufanele baphathane ngomoya wobunye.\nIsigaba 2\nWonke umuntu kumele awathole wonke lamalungelo nenkululeko ebhalwe kuloluGunyazo, ngale\nkokwehlukaniswa, ngokobuhlanga, ngokwebala, ngokobulili, ngokolimi, ngokwenkolo,\nezombangazwe noma umbono, ubuzwe noma imvelaphi, umhlaba, ukuzalwa noma isiphi\u2010ke nje\nesinye isimo.",
            "Image": "b1d9158728f6208b3578b46494f7c2e3"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ngaphezu kwaloko, akukho kuhlukaniswa okuyokwenziwa ngenxa yezombangazwe, isimo\nsokwenganyelwa kwezwe noma imingcele yezwe umuntu ahlala kulo, noma ngabe uzimelegeqe,\nubanjelwe, ozibuse noma uphansi kolawulo olunqunyelwe.\nIsigaba 3\nWonke umuntu unelungelo lempilo, lenkululeko nelokuphepha.\nIsigaba 4\nAkekho oyoba isigqila noma agqilazwe, ukuhweba ngezigqila kuyovinjwa ngezindlela zonke.\nIsigaba 5\nAkekho oyohlukunyezwa noma aphathwe ngobulwane ajeziswe ngokwehliswa isithunzi.\nIsigaba 6\nWonke umuntu unelungelo lokwemukelwa nomaphi njengomuntu phambi komthetho.\nIsigaba 7\nSonke siyalingana phambi komthetho futhi kufanele umthetho usivikele ngokulinganayo\nngale kokubandlulula. Sonke kufanele sivikelwe ngokulinganayo ekubandlululweni,\nngokungagcinwa kwaloluGunyazo futhi nasekukhuthazweni kwanoma luhloboluni lobandlululo.\nIsigaba 8\nWonke umuntu unelungelo lokuthola usizo oluyilo ezinkantolo ezibekiwe ngezenzo ezephula\nisisekelo samalungelo anikezwe wona umthethosisekelo noma umthetho.\nIsigaba 9\nAkekho oyoboshwa, avelelwe noma adingiswe ngokungekho emthethweni.\nIsigaba 10\nWonke umuntu kumele alalelwe obala ngokulingana okugcwele nangeqiniso, inkantolo\nengavuni futhi ezimele, ekutholweni kwamalungelo akhe nezimiselo zakhe noma ngabe\niliphi icala abekwe lona.\nIsigaba 11\nWonke umuntu obekwe icala elidinga isijeziso unelungelo lokuthathwa njengomsulwa kuze\nkutholakale ukuthi impela unecala ngokomthetho enkantolo evulekile lapho enikwe\niziqiniseko ezidingekile zokuzivikela.\nAkekho oyotholwa enecala ngecala elidinga isijeziso ngenxa yanoma isiphi isenzo noma\niphutha elalingelona icala elidinga isijeziso ngaphansi komthetho wezwe noma\nkazwelonke, ngenkathi lenzeka. Noma anikwe isijeziso esinzinyana kunaleso esasifanele\nngenkathi kwenzeka lelocala.\nIsigaba 12\nAkekho okuyogaxekwa, ngokungemthetho ezindabeni zakhe zangasese, emndenini, ekhaya noma\nezincwadini azithumelayo nazitholayo, noma ukuhlaselwa kwesithunzi nokuhlonipheka\nkwakhe. Wonke umuntu unelungelo lokuvikelwa kulokho kuhlaselwa nokugxambukela.",
            "Image": "ebfe2b0cceea0a3cb58e6743c3fd739d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Isigaba 13\nWonke umuntu unelungelo lokuhamba ngenkululeko nokuhlala phakathi kwemingcele ezungeze\nimibuso ehlukene.\nWonke umuntu unelungelo lokushiya izwe lakhe, futhi abuye abuyele kulo.\nIsigaba 14\nWonke umuntu unelungelo lokucela ukuhlala akhosele kwamanye amazwe ebalekela ukuphathwa\nkabuhlungu.\nLelilungelo alinakusetshenziselwa ukubalekela ukushushiswa okufanele okuvela ngamacala\nangahlangene nezombangazwe noma ngezenzo ezingqubuzana nezinhloso nemigomo yeNhlangano\nyeZizwe.\nIsigaba 15\nWonke umuntu unelungelo lobuzwe.\nAkekho oyokwenqatshelwa ngokungemthetho noma ancishwe ilungelo lokuguqula ubuzwe bakhe.\nIsigaba 16\nAbesilisa nabesifazane asebeneminyaka efanele yobudala banelungelo lokuganana bakhe\nunmdeni, ngale kwezihibe zobuhlanga, ubuzwe noma inkolo. Kufanele babenamalungelo\nalinganayo ngokomshado, ngenkathi beshadile noma usuhlakazekile umshado.\nUmshado kuyongenwa kuwo kuphela ngenkululeko nangemvume ephelele yalabo abashadayo.\nUmndeni uyimvelo nesizinda somphakathi okufanele uvikelwe umphakathi noMbuso.\nIsigaba 17\nWonke umuntu unelungelo lobunikazi bempahla eyedwa noma ehlanganyele nabanye.\nAkekho oyokwephucwa ngokungekho emthethweni impahla yakhe.\nIsigaba 18\nWonke umuntu unelungelo lokucabanga ngenkululeko, unembeza nenkolo, lelilungelo\nlihlanganisa inkululeko yokuguqula ukholo noma inkolelo noma ngabe eyedwa noma nabanye\nemphakathini, obala noma ngasese, ukucacisa inkolo noma ukukholwa kwakhe ngokufundisa,\nngokwenza, nokukhonza nangokulandela.\nIsigaba 19\nWonke umuntu unelungelo lokuveza umbono ngenkululeko, lelilungelo lihlanganisa\ninkululeko yokubeka imibono ngaphandle kokuthikanyezwa, futhi nokuthungatha, ukwamukela\nnokukhipha ulwazi nemiqondo nganoma iyiphi indlela yokusakaza ngale kwezihibe.\nIsigaba 20\nWonke umuntu unelungelo lokuhlanganyela ngokukhululeka embuthanweni woxolo.\nAkekho oyophoqwa ukuba yilunga lenhlangano.",
            "Image": "21bb761fe597d9081d8c375b0eb192db"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Isigaba 21\nWonke umuntu unelungelo lokubamba iqhaza kuhulumeni wezwe lakhe, ngokwakhe ngqo noma\nngabakhulumeli abakhethwe ngokukhululekile.\nWonke umuntu unelungelo elilinganayo lokuthola usizo lomphakathi olufanayo ezweni\nlakhe.\nIntando yabantu yiyo eyoba isizinda segunya likahulumeni. Lentando iyovezwa okhethweni\nlwempela ngezikhathi ezithile oluyoba ujikelele futhi lufane ndawozonke. Luyokwenziwa\nngokhetho oluyimfihlo noma ngenqubo yokhetho olukhululekile.\nIsigaba 22\nWonke umuntu, njengelunga lomphakathi, unelungelo lukuphepha emphakathini futhi\nkufanele aziwe, ngemizamo yezwe nokubambisana kukazwelonke futhi nangokuhambisana\nnezinhlangano nemithombo yeMibuso ehlukene, kwezomnotho, amalungelo amasiko nenhlalo\nangenakulahlwa ngesithunzi sakhe nokuthuthukisa ubuyena ngenkululeko.\nIsigaba 23\nWonke umuntu unelungelo lokusebenza, nokuzikhethela ngenkululeko umsebenzi, nezimo\nzomsebenzi ezivunelekile nezilungile futhi nokuvikelwa uma elahlekelwe umsebenzi.\nWonke umuntu, ngaphandle kokubandlululwa, unelungelo lokuhola imali efanayo ngomsebenzi\nofanayo.\nWonke umuntu osebenzayo unelungelo lomholo ofanele novumelekile ukuqinisekisa ubukhona\nbesithunzi sobuntu bakhe nomndeni wakhe, kulekelelwa, uma kundingekile, ezinye\nizindlela zokuvikeleka komphakathi.\nWonke umuntu unelungelo lokubumba noma lokuba ilunga lenyunyana ukuze kuvikeleke\nizidingo zakhe.\nIsigaba 24\nWonke umuntu unelungelo lokuphumula nokungcebeleka, kuhlangene nemikhawuko yamahora\nokusebenza, namakhefu akhokhelwayo ezikhathini ezithize.\nIsigaba 25\nWonke umuntu unelungelo lezinga lempilo nenhlalakahle eyenelisayo yakhe nomndeni wakhe,\nkhuhlangene nokudla, okokwembatha, izindlu, ukunakekelwa ngezokwelashwa kanye\nnemisebenzi yomphakathi, nelungelo lokuvikeleka uma engasebenzi, egula, ekhubazeka,\neshonelwa, eguga noma\u2010ke ikuphi ukukhubazeka okungamehlela ngesimo angenamandla\nokusinqanda.\nOmama nabantwana kumele banakekelwe futhi balekelelwe ngokunqala impela. Bonke\nabantwana noma bezalwe ngaphandle komshado bayothola ukuvikelwa okufanayo emphakathini.\nIsigaba 26\nWonke umuntu unelungelo lemfundo. Imfundo iyotholakala ngesihle, okungenani emabangeni\naphansi ayingqalasizinda. Imfundo eyisingeniso iyoba ngeyempoqo. Imfundo yobuchwepheshe\nneyenzululwazi iyokwenziwa ibe khona ngokwejwayelekile bese kuthi imfundo ephakeme\nitholakale kubobonke ngobunjalo babo.",
            "Image": "1caad89fc3071abb5c053b9a02fddaa5"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Imfundo iyoqonda ekuthuthukiseni ubuntu ngokugcwele nasekuqiniseni inhlonipho\nyamalungelo abantu nengqalasizinda yenkululeko. Iyothuthukisa ukuzwana, ukubekezelelana\nnobungane phakathi kwezizwe, kwamaqembu ezinhlanga nezenkolo, futhi iyoqhubela phambili\nimikhankaso yeNhlangano yeZizwe ekugcineni uxolo.\nAbazali banelungelo lokuqala lokukhetha uhlobo lwemfundo eyonikezwa abantwana babo.\nIsigaba 27\nWonke umuntu unelungelo elikhululekile lokuzimbandakanya empilweni yamasiko omphakathi,\nathokozele amakhono, ahlomule entuthukweni yezesayensi nasezinzuzweni zayo.\nWonke umuntu unelungelo lokuvikeleka kwezifiso ezisemqoka ezingumphumela womkhiqizo\nwezobusayensi, wombhalo okukanye wekhono elithize abengumsunguli wako.\nIsigaba 28\nWonke umuntu emphakathini nasemhlabeni kumele athole lamalungelo nenkululeko echazwe\nkuloluGunyazo.\nIsigaba 29\nWonke umuntu uneqhaza emphakathini okuwukuphela kwendawo lapho ukukhululeka\nnokuthuthuka kwakhe kungenzeka khona.\nEkusebenziseni amalungelo nenkululeko yakhe, umuntu uyokwenza lokho okulinganiselwe\nnjengokulawula komthetho, ngenhloso eyodwa yokuqinisekisa ukwamukelwa nenhlonipho\nyamalungelo nenkululeko yabanye abantu, futhi nokuhlangabezana nezidingo\nezinobulungiswa nobuqotho, ukuqonda komphakathi kanye nezenhlalakahle jikelele\nemphakathini wentando yeningi.\nLamalungelo nenkululeko akunakusetshenziswa ngokuphambana nezinhloso nemigomo\nyeNhlangano yeZizwe.\nIsigaba 30\nAkukho lutho okukuloluGunyazo okuyohunyushwa ngokuthi kuthi uMbuso mumbe, iqembu noma\numuntu unelungelo lokwenza noma isiphi isenzo sokuthikameza noma imaphi amalungebo\nnenkululeko echazwe ngaphezulu.",
            "Image": "7e0c85cf3016fbe43ca1dc7b7e61500e"
        }
    }
}
