{
    "MetaData": {
        "Author": null,
        "Creation_Date": 1581471607,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "4eebdb39d0c0dff7631d77cb1e7742f5",
            "Index": 0,
            "Label": "1",
            "Size": [
                595.0,
                842.0
            ],
            "Text": "UMBHALO OGCWELE WOGUNYAZO LWAMALUNGELO OLUNTU JIKELELE\nIsandulelo\nNgokunjalo ukwamukelwa ngokuzuzwa kwesithunzi samalungelo alinganayo\nnajwayelekile awowonke amalunga omndeni wesintu kuyisisekelo\nsenkululeko, sobulungiswa noxolo emhlabeni,\nNgokunjalo ukunganakwa nokwedelelwa kwamalungelo esintu kube nomphumela\nwezenzo zobuqaba eseziqede unembeza kubantu, kanye nomhlaba obhekwe\nisintu ukuba senamele inkululeko yokukhuluma nokukholwa, inkululeko\nyokungesabi futhi nokufuna kugunyazwe ugqozi kubobonke abantu,\nNgokunjalo kudingekile, uma umuntu engenakuphoqwa ukulandela umgudu\nothize, njengendlela yokugcina, avukele ababusi nabacindezeli, ukuze\namalungelo esintu avikelwe ngokubusa ngomthetho,\nNgokunjalo kudingekile ukuba kwenyuswe ukuthuthukiswa kobungane\nnobudlelwane phakathi kwezizwe,\nNgokunjalo abantu beNhlangano yeZizwe bayinqinisile inkolo yabo\nyengqalasizinda yamalungelo oluntu kuCharter, esithunzini nobuntu\nemalungelweni alinganayo abesilisa nabesifazane futhi bazimisele\nukuqhubela phambili inqubekelaphambili yomphakathi namazinga angcono\nempilo enkululekweni ethe xaxa,\nNgokunjalo aMalunga eMibuso azibophezele mathupha ukuthuthukisa,\nngokubambisana neNhlangano yeZizwe, ukuthuthukiswa kwenhlonipho\nemhlabeni wonke nokuqashelwa kwamalungelo oluntu nengqalasizinda\nyenkululeko,\nNgokunjalo ukuqondwa kahle ngokufanayo kwalamalungelo nenkululeko\nkubaluleke kakhulu ukuze lokhu kuzibophezela kuqashelwe,\nMANJE, NGAKHOKE\nUMGWAMANDA\nUNQUMA uGunyazo lwaMalungelo oLuntu Jikelele njengezinga elifanayo\nlokuthuthukiswa kwabantu nezizwe zonke, ekugcineni okuzokwenza ukuthi\numuntu ngamunye kunoma isiphi isigaba somphakathi ngokugcina lolawulo\nemqondweni baphokophelele ngokufundisa nangemfundo ukuphakamisa\ninhlonipho yalamalungelo nenkululeko futhi nangenqubekelaphambili,\nezweni noma emhlabeni jikelele, baqinisekise ukwamukelwa okuvumelekile\nnokuqashelwa jikelele ndawozombili phakathi kwabantu baMalunga eMibuso\nqobo lwabo kanye nabantu abangaphansi kwemibuso yabo.\nIsigaba 1\nBonke abantu bazalwa bekhululekile belingana ngesithunzi nangamalungelo.\nBahlanganiswe wumcabango nangunembeza futhi kufanele baphathane ngomoya\nwobunye.\nIsigaba 2"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "733d2a0594f721afe93d5dea768faeca",
            "Index": 1,
            "Label": "2",
            "Size": [
                595.0,
                842.0
            ],
            "Text": "Wonke umuntu kumele awathole wonke lamalungelo nenkululeko ebhalwe\nkuloluGunyazo, ngale kokwehlukaniswa, ngokobuhlanga, ngokwebala,\nngokobulili, ngokolimi, ngokwenkolo, ezombangazwe noma umbono, ubuzwe\nnoma imvelaphi, umhlaba, ukuzalwa noma isiphi‐ke nje esinye isimo.\nNgaphezu kwaloko, akukho kuhlukaniswa okuyokwenziwa ngenxa\nyezombangazwe, isimo sokwenganyelwa kwezwe noma imingcele yezwe umuntu\nahlala kulo, noma ngabe uzimelegeqe, ubanjelwe, ozibuse noma uphansi\nkolawulo olunqunyelwe.\nIsigaba 3\nWonke umuntu unelungelo lempilo, lenkululeko nelokuphepha.\nIsigaba 4\nAkekho oyoba isigqila noma agqilazwe, ukuhweba ngezigqila kuyovinjwa\nngezindlela zonke.\nIsigaba 5\nAkekho oyohlukunyezwa noma aphathwe ngobulwane ajeziswe ngokwehliswa\nisithunzi.\nIsigaba 6\nWonke umuntu unelungelo lokwemukelwa nomaphi njengomuntu phambi\nkomthetho.\nIsigaba 7\nSonke siyalingana phambi komthetho futhi kufanele umthetho usivikele\nngokulinganayo ngale kokubandlulula. Sonke kufanele sivikelwe\nngokulinganayo ekubandlululweni, ngokungagcinwa kwaloluGunyazo futhi\nnasekukhuthazweni kwanoma luhloboluni lobandlululo.\nIsigaba 8\nWonke umuntu unelungelo lokuthola usizo oluyilo ezinkantolo ezibekiwe\nngezenzo ezephula isisekelo samalungelo anikezwe wona umthethosisekelo\nnoma umthetho.\nIsigaba 9\nAkekho oyoboshwa, avelelwe noma adingiswe ngokungekho emthethweni.\nIsigaba 10\nWonke umuntu kumele alalelwe obala ngokulingana okugcwele nangeqiniso,\ninkantolo engavuni futhi ezimele, ekutholweni kwamalungelo akhe\nnezimiselo zakhe noma ngabe iliphi icala abekwe lona.\nIsigaba 11\nWonke umuntu obekwe icala elidinga isijeziso unelungelo lokuthathwa\nnjengomsulwa kuze kutholakale ukuthi impela unecala ngokomthetho\nenkantolo evulekile lapho enikwe iziqiniseko ezidingekile zokuzivikela."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "04956ccef18bcb56e34e482c503928a2",
            "Index": 2,
            "Label": "3",
            "Size": [
                595.0,
                842.0
            ],
            "Text": "Akekho oyotholwa enecala ngecala elidinga isijeziso ngenxa yanoma isiphi\nisenzo noma iphutha elalingelona icala elidinga isijeziso ngaphansi\nkomthetho wezwe noma kazwelonke, ngenkathi lenzeka. Noma anikwe\nisijeziso esinzinyana kunaleso esasifanele ngenkathi kwenzeka lelocala.\nIsigaba 12\nAkekho okuyogaxekwa, ngokungemthetho ezindabeni zakhe zangasese,\nemndenini, ekhaya noma ezincwadini azithumelayo nazitholayo, noma\nukuhlaselwa kwesithunzi nokuhlonipheka kwakhe. Wonke umuntu unelungelo\nlokuvikelwa kulokho kuhlaselwa nokugxambukela.\nIsigaba 13\nWonke umuntu unelungelo lokuhamba ngenkululeko nokuhlala phakathi\nkwemingcele ezungeze imibuso ehlukene.\nWonke umuntu unelungelo lokushiya izwe lakhe, futhi abuye abuyele kulo.\nIsigaba 14\nWonke umuntu unelungelo lokucela ukuhlala akhosele kwamanye amazwe\nebalekela ukuphathwa kabuhlungu.\nLelilungelo alinakusetshenziselwa ukubalekela ukushushiswa okufanele\nokuvela ngamacala angahlangene nezombangazwe noma ngezenzo ezingqubuzana\nnezinhloso nemigomo yeNhlangano yeZizwe.\nIsigaba 15\nWonke umuntu unelungelo lobuzwe.\nAkekho oyokwenqatshelwa ngokungemthetho noma ancishwe ilungelo\nlokuguqula ubuzwe bakhe.\nIsigaba 16\nAbesilisa nabesifazane asebeneminyaka efanele yobudala banelungelo\nlokuganana bakhe unmdeni, ngale kwezihibe zobuhlanga, ubuzwe noma\ninkolo. Kufanele babenamalungelo alinganayo ngokomshado, ngenkathi\nbeshadile noma usuhlakazekile umshado.\nUmshado kuyongenwa kuwo kuphela ngenkululeko nangemvume ephelele yalabo\nabashadayo.\nUmndeni uyimvelo nesizinda somphakathi okufanele uvikelwe umphakathi\nnoMbuso.\nIsigaba 17\nWonke umuntu unelungelo lobunikazi bempahla eyedwa noma ehlanganyele\nnabanye.\nAkekho oyokwephucwa ngokungekho emthethweni impahla yakhe.\nIsigaba 18"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ef9f62e271729ce4acff360bfded37eb",
            "Index": 3,
            "Label": "4",
            "Size": [
                595.0,
                842.0
            ],
            "Text": "Wonke umuntu unelungelo lokucabanga ngenkululeko, unembeza nenkolo,\nlelilungelo lihlanganisa inkululeko yokuguqula ukholo noma inkolelo noma\nngabe eyedwa noma nabanye emphakathini, obala noma ngasese, ukucacisa\ninkolo noma ukukholwa kwakhe ngokufundisa, ngokwenza, nokukhonza\nnangokulandela.\nIsigaba 19\nWonke umuntu unelungelo lokuveza umbono ngenkululeko, lelilungelo\nlihlanganisa inkululeko yokubeka imibono ngaphandle kokuthikanyezwa,\nfuthi nokuthungatha, ukwamukela nokukhipha ulwazi nemiqondo nganoma\niyiphi indlela yokusakaza ngale kwezihibe.\nIsigaba 20\nWonke umuntu unelungelo lokuhlanganyela ngokukhululeka embuthanweni\nwoxolo.\nAkekho oyophoqwa ukuba yilunga lenhlangano.\nIsigaba 21\nWonke umuntu unelungelo lokubamba iqhaza kuhulumeni wezwe lakhe,\nngokwakhe ngqo noma ngabakhulumeli abakhethwe ngokukhululekile.\nWonke umuntu unelungelo elilinganayo lokuthola usizo lomphakathi\nolufanayo ezweni lakhe.\nIntando yabantu yiyo eyoba isizinda segunya likahulumeni. Lentando\niyovezwa okhethweni lwempela ngezikhathi ezithile oluyoba ujikelele\nfuthi lufane ndawozonke. Luyokwenziwa ngokhetho oluyimfihlo noma\nngenqubo yokhetho olukhululekile.\nIsigaba 22\nWonke umuntu, njengelunga lomphakathi, unelungelo lukuphepha\nemphakathini futhi kufanele aziwe, ngemizamo yezwe nokubambisana\nkukazwelonke futhi nangokuhambisana nezinhlangano nemithombo yeMibuso\nehlukene, kwezomnotho, amalungelo amasiko nenhlalo angenakulahlwa\nngesithunzi sakhe nokuthuthukisa ubuyena ngenkululeko.\nIsigaba 23\nWonke umuntu unelungelo lokusebenza, nokuzikhethela ngenkululeko\numsebenzi, nezimo zomsebenzi ezivunelekile nezilungile futhi nokuvikelwa\numa elahlekelwe umsebenzi.\nWonke umuntu, ngaphandle kokubandlululwa, unelungelo lokuhola imali\nefanayo ngomsebenzi ofanayo.\nWonke umuntu osebenzayo unelungelo lomholo ofanele novumelekile\nukuqinisekisa ubukhona besithunzi sobuntu bakhe nomndeni wakhe,\nkulekelelwa, uma kundingekile, ezinye izindlela zokuvikeleka\nkomphakathi.\nWonke umuntu unelungelo lokubumba noma lokuba ilunga lenyunyana ukuze"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "dfc7c729f45d3594c1d42d841c171b11",
            "Index": 4,
            "Label": "5",
            "Size": [
                595.0,
                842.0
            ],
            "Text": "kuvikeleke izidingo zakhe.\nIsigaba 24\nWonke umuntu unelungelo lokuphumula nokungcebeleka, kuhlangene\nnemikhawuko yamahora okusebenza, namakhefu akhokhelwayo ezikhathini\nezithize.\nIsigaba 25\nWonke umuntu unelungelo lezinga lempilo nenhlalakahle eyenelisayo yakhe\nnomndeni wakhe, khuhlangene nokudla, okokwembatha, izindlu, ukunakekelwa\nngezokwelashwa kanye nemisebenzi yomphakathi, nelungelo lokuvikeleka uma\nengasebenzi, egula, ekhubazeka, eshonelwa, eguga noma‐ke ikuphi\nukukhubazeka okungamehlela ngesimo angenamandla okusinqanda.\nOmama nabantwana kumele banakekelwe futhi balekelelwe ngokunqala impela.\nBonke abantwana noma bezalwe ngaphandle komshado bayothola ukuvikelwa\nokufanayo emphakathini.\nIsigaba 26\nWonke umuntu unelungelo lemfundo. Imfundo iyotholakala ngesihle,\nokungenani emabangeni aphansi ayingqalasizinda. Imfundo eyisingeniso\niyoba ngeyempoqo. Imfundo yobuchwepheshe neyenzululwazi iyokwenziwa ibe\nkhona ngokwejwayelekile bese kuthi imfundo ephakeme itholakale kubobonke\nngobunjalo babo.\nImfundo iyoqonda ekuthuthukiseni ubuntu ngokugcwele nasekuqiniseni\ninhlonipho yamalungelo abantu nengqalasizinda yenkululeko. Iyothuthukisa\nukuzwana, ukubekezelelana nobungane phakathi kwezizwe, kwamaqembu\nezinhlanga nezenkolo, futhi iyoqhubela phambili imikhankaso yeNhlangano\nyeZizwe ekugcineni uxolo.\nAbazali banelungelo lokuqala lokukhetha uhlobo lwemfundo eyonikezwa\nabantwana babo.\nIsigaba 27\nWonke umuntu unelungelo elikhululekile lokuzimbandakanya empilweni\nyamasiko omphakathi, athokozele amakhono, ahlomule entuthukweni\nyezesayensi nasezinzuzweni zayo.\nWonke umuntu unelungelo lokuvikeleka kwezifiso ezisemqoka ezingumphumela\nwomkhiqizo wezobusayensi, wombhalo okukanye wekhono elithize\nabengumsunguli wako.\nIsigaba 28\nWonke umuntu emphakathini nasemhlabeni kumele athole lamalungelo\nnenkululeko echazwe kuloluGunyazo.\nIsigaba 29\nWonke umuntu uneqhaza emphakathini okuwukuphela kwendawo lapho\nukukhululeka nokuthuthuka kwakhe kungenzeka khona."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "7d2221ad2a5ed6740c3a7e7abbd5f8a5",
            "Index": 5,
            "Label": "6",
            "Size": [
                595.0,
                842.0
            ],
            "Text": "Ekusebenziseni amalungelo nenkululeko yakhe, umuntu uyokwenza lokho\nokulinganiselwe njengokulawula komthetho, ngenhloso eyodwa\nyokuqinisekisa ukwamukelwa nenhlonipho yamalungelo nenkululeko yabanye\nabantu, futhi nokuhlangabezana nezidingo ezinobulungiswa nobuqotho,\nukuqonda komphakathi kanye nezenhlalakahle jikelele emphakathini\nwentando yeningi.\nLamalungelo nenkululeko akunakusetshenziswa ngokuphambana nezinhloso\nnemigomo yeNhlangano yeZizwe.\nIsigaba 30\nAkukho lutho okukuloluGunyazo okuyohunyushwa ngokuthi kuthi uMbuso\nmumbe, iqembu noma umuntu unelungelo lokwenza noma isiphi isenzo\nsokuthikameza noma imaphi amalungebo nenkululeko echazwe ngaphezulu."
        }
    }
}
