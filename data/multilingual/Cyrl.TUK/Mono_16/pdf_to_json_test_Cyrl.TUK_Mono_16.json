{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471139,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Адам хукукларының әхлиумумы Декларациясы\nГириш\nБаш ассемблея әхлиумумы парахатчылыгың, адалатлылыгың ве азатлыгың эсасы\nболуп дурян адамзат машгаласының агзаларының хеммесине махсус болан\nмертебесини, дең дереҗели ве айрылмаян хукукларыны гөз өңүнде тутуп,\nадам хукукларына болан әсгермезлик этмегиң ве йигренҗиң адамзадың\nвыҗданыны гахар‐газаба мүндүрйән вагшычылыклы херекете гетирмеклигини ве\nадамларың бейик ниетиниң ыглан эдиши ялы адамлар сөз ве пикир азатлыгына\nэе болуп, горкудан ве мәтәчликден азат болуп яшар ялы дүнйәни гурмаклыгы\nгөз өңүнде тутуп,\nадам өзүниң иң соңкы серишдеси хөкмүнде залымлыга ве эзъет бермә гаршы\nсөвеше галмага меҗбур болмазлыгыны үпҗүн эдер ялы адам хукукларыны\nкануның гүйҗүниң горамалыдыгыны гөз өңүнде тутуп,\nБирлешен Миллетлер Гурамасы өз Уставында адамың эсасы хукукларына,\nадамзат шахсыетиниң гымматына ве мертебесине, ве эркеклер билен аялларың\nдең хукугына болан ынамыны ыкрар этмегини ве гиңишлейин азатлыкда дурмуш\nшертлериниң говуланмагына ве социал өсүше ярдам этмек барадакы карарыны\nгөз өңүнде тутуп,\nБирлешен Миллетлер Гурамасының агзалары‐дөвлетлериң адам хукукларыны ве\nэсасы азатлыклары берҗай этмәге ве әхлиумумы хормат этмәге өз үстлерине\nалан борчларыны гөз өңүнде тутуп,\nшол өзлерине алан борчлары долы ерине етирмекде шу хукукларың ве\nазатлыкларың хәсиетини әхлиумумы дүшүнмеклигиң улы әхмиетиниң бардыгыны\nгөз өңүнде тутуп,\nхер бир адам җемгыетиң хер бир гурамасы хемише шу Декларация эсасланып,\nбилим хем‐де ылым үсти билен шу хукуклара ве азатлыклара хормат\nгоймаклыга ярдам этмәге чалышмаклары үчин, ве милли хем‐де халкара\nпрогрессив чәрелериң үсти билен, ве олары дөвлетлериң – Гураманың\nагзаларының халкларың арасында‐да, оларың юрисдикциясының астындакы\nхалкларың чәгинде‐де әхлиумумы ве нетиҗели ыкрар этмеклери ве амала\nашырмаклары үчин шу Адам хукукларының әхлиумумы Декларациясыны хемме\nхалкларың ве дөвлетлериң ерине етирмәге чалышмалы везипеси хөкмүнде\nыглан эдйәр.\n1‐нҗи МАДДА\nХемме адамлар өз мертебеси ве хукуклары боюнча дең ягдайда дүнйә\nинйәрлер. Олара аң хем выҗдан берлендир ве олар бир‐бирлери билен\nдоганлык рухундакы гарайышда болмалыдырлар.\n2‐нҗи МАДДА\nХер бир адам шу Декларацияның ыглан эдйән хемме хукукларында ве\nазатлыкларындан җынсына, реңкине, аял‐эркеклигине, дилине, сыясы я‐да\nбашга гарайышларына, милли я‐да социал гелип чыкышына, байлыгына,\nгатлагына я‐да башга ягдайына серетмезден дең дереҗеде пейдаланмалы.",
            "Image": "e5ce97296c2478687add058db03f16b6"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Онданам башга адамың дегишли юрдуның я‐да ериниң гарашсыз, гөзегчилик\nастында, өзүни өзбашдак доландырмаян я‐да өзбашдаклыгың башга бир\nчәклендирилмек ягдайында болмагына серетмезден сыясы, хукук я‐да халкара\nстатус эсасында тапавут гоюлмалы дәл.\n3‐нҗи МАДДА\nХер бир адам яшамага, азатлыга ве шахсы элдегрилмесизлиге хукуклыдыр.\n4‐нҗи МАДДА\nХич ким гулчулыкда я‐да табынлыкда сакланмалы дәлдир: гулчулык ве гул\nсөвдасы әхли гөрнүшинде гадаган эдилйәр.\n5‐нҗи МАДДА\nХич ким гыналмага я‐да мертебесини кемсидйән рехимсиз, ынсаныетсиз\nгатнашыга ве җеза сезевар эдилмели дәлдир.\n6‐нҗы МАДДА\nХер бир адам, хайсы ердедигине серетмезден, онуң шахсыетиниң\nхукугылыгының ыкрар эдилмегине хаклыдыр.\n7‐нҗи МАДДА\nХемме адам канун өңүнде деңдир ве хич бир тапавутсыз кануны горага\nхаклыдыр.\n8‐нҗи МАДДА\nХер бир адам Конституция я‐да канун тарапындан оңа берлен эсасы\nхукукларың бозулан ягдайында долы ыгтыярлы милли судлар тарапындан өз\nхукукларының дикелдилмегине хаклыдыр.\n9‐нҗы МАДДА\nХич ким эсассыз туссаг эдилип, сакланылып я‐да ковулып билинмез.\n10‐нҗы МАДДА\nХер бир адам өзүниң хукукларының ве борчларының аныкланылмагы үчин ве\nоңа гөркезилйән җенаят айыпламаның догрулыгыны аныкламак үчин гарашсыз,\nбитарап суд тарапындан адалатлылыгың хемме талапларына лайыклыкда долы\nдеңлик эсасында өз ишине серетдирмәге хаклыдыр.\n11‐нҗи МАДДА\nҖенаят эденлиги барада айыпланян хер бир адам, тә оңа горанмага әхли\nмүмкинчиликлериң дөредилен ачык судуң серетмегинде онуң гүнәси канун\nэсасында аныкланянча, ол гүнәкәр дәл дийлип хасапланылмага хаклыдыр.\nХайсыдыр бир херекет эденлиги я‐да херекетсизлик эденлиги үчин шонуң\nэдилен дөврүнде милли канунлар боюнча я‐да халкара канунлар боюнча\nҗенаят хасапланылмаян болса, хич ким соңра ол боюнча гүнәкәрчилиге\nчекилип билинмез. Шейле хем җенаятың эдилен дөврүндәкиден артыкмач җеза\nчәреси белленилип билинмез.",
            "Image": "6ebba85d982492c9242b94ab8fe538e4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "12‐нҗи МАДДА\nХич кимиң шахсы ве машгала дурмушына эсассыз аралашылып, онуң яшайыш\nҗайының элдегрилмесизлигине, онуң хабар серишделериниң сырына я‐да онуң\nнамысына ве абрайына эсассыз каст эдилип билинмез. Хер бир адам шейле\nаралашылмакдан ве каст эдилмекден канун тарапындан горага хаклыдыр.\n13‐нҗи МАДДА\nХер бир адам хер бир дөвлетиң чәгинде бир ерден башга ере әркин эркин\nгитмәге ве өзүне яшамага ер сайлап тутмага хаклыдыр.\nХер бир адам ислендик юрды, шол санда өз юрдуны хем ташлап гитмәге ве өз\nюрдуна доланып гелмәге хаклыдыр.\n14‐нҗи МАДДА\nХер бир адам ызарланылмакдан гачып, башга юртлардан гачыбаталга\nгөзлемәге ве шол гачыбаталгадан пейдаланмага хаклыдыр.\nСыясы дәл җенаят эдиленлиги үчин, я‐да Бирлешен Миллетлер Гурамасының\nмаксатларына ве принциплерине терс гелйән иш эденлиги үчин ызарланылян\nмахалында бейле хак‐хукук уланылып билинмез.\n15‐нҗи МАДДА\nХер бир адамың гражданлыга хакы бардыр.\nХич бир адам гражданлыкдан я‐да гражданлыгыны үйтгедип билмек хукугындан\nэсассыз махрум эдилип билинмез.\n16‐нҗы МАДДА\nХер бир кәмиллик яшына етен эркек ве аял, җынс аламатларына, миллетине\nве динине серетмезден хич бир пәсгелчиликсиз ягдайда никалашмага ве\nмашгала гурмага хаклыдыр. Олар никалашян махалында‐да, никада дуран\nмахалында‐да, никаны бозян махалын‐да дең дереҗели хукукдан\nпейдаланярлар.\nНика диңе никалашян тарапларың эркин ве долы ылалашмаклары эсасында\nгыйылып билинер.\nМашгала җемгыетиң тебигы ве эсасы өйҗүги болуп, ол җемгыет ве дөвлет\nтарапындан горалмага хаклыдыр.\n17‐нҗи МАДДА\nХер бир адам эмләге еке өзи‐де, башгалар билен билеликде‐де эечилик эдип\nбилер.\nХич ким эсассыз ягдайда эмләгинден махрум эдилип билинмез.\n18‐нҗи МАДДА\nХич бир адам пикир, выҗдан ве дин азатлыгына хаклыдыр, бу хак өз диниңи\nя‐да гарайшыңы эркин үйтгедип билмеклиги, эркинликде өз диниңе я‐да\nгарайышларыңа өзбашдак я‐да көпчүликлейин уюп билмеклиги, көпчүликлейин",
            "Image": "53362bba07647c984382ee57344c89cf"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "я‐да еке‐тәк ягдайда өвренмеклиги, худая гуллук этмеклиги хем‐де ритуал\nдәплери ерине етирмеклиги өз ичине аляр.\n19‐нҗы МАДДА\nХер бир адам эркин дүнйәгарайыша ве оны эркин аян этмәге хаклыдыр. Бу\nхак хич бир пәсгелчиликсиз өз дүнйәгарайшыңың тарапыны тутмак\nэркинлигини ве информацияны ве идеялары дөвлет арачәклеринден баглы дәл\nягдайда дүрли серишделер аркалы гөзлемек, алмак ве яйратмак эркинлигини\nөз ичине аляр.\n20‐нҗи МАДДА\nХер бир адам парахатчылыклы йыгнанышыклар ве ассоциациялар эркинлигине\nхаклыдыр.\nХич бир адам хайсыдыр бир ассоциация меҗбуры ягдайда гиризилип билинмез.\n21‐нҗи МАДДА\nХер бир адам гөс‐гөни я‐да эркин сайланан векиллериң үсти билен өз\nюрдуны доландырмага гатнашмага хаклыдыр.\nХер бир адам өз юрдунда дөвлет гуллугына дең ыгтыярлы гирмәге хаклыдыр.\nХалкың эрк‐ислеги хөкүметиң хөкмүрованлыгының эсасыны дүзмелидир. Бу\nэрк‐ислег вагтал‐вагтал ве галп дәл ягдайда гечирилйән, сес азатлыгыны\nүпҗүн эдйән, гизлин ягдайда я‐да оңа дең дереҗедәки башга гөрнүшде\nгечирилйән, әхлиумумы дең сайламак хукугы боюнча гечирилйән сайлавларда\nйүзе чыкмалыдыр.\n22‐нҗи МАДДА\nХер бир адам, җемгыетиң агзасы хөкмүнде, социал үпҗүнчилиге, ве хер бир\nдөвлетиң дүзүмине ве мүмкинчиликлерине лайыклыкда милли тагаллаларың ве\nхалкара хызматдашлыгың үсти билен өз мертебесини ве ыкдысадыетдәки,\nсоциал ве медени угурлардакы хукугыны өз шахсыетини эркин өсдүрмәге\nуланмага хаклыдыр.\n23‐нҗи МАДДА\nХер бир адам зәхмете, иши эркин сайламага, адалатлы ве оңайлы иш\nшертлерине ве ишсизликден горалмага хаклыдыр.\nХер бир адам, хич хили хукугы кемсидилмезден, дең зәхмете дең хак алмага\nхаклыдыр.\nХер бир ишлейән адам, өзүни ве машгаласыны яшамага долы үпҗүн эдйән,\nгерек болса башга социал үпҗүнчиликлер билен үсти етирилйән, адалатлы ве\nканагатланарлы төлеге хаклыдыр.\nХер бир адам өз бәхбидини горамак үчин професионал союзларыдөретмәге ве\nпрофессионал союзлара гирмәге хаклыдыр.\n24‐нҗи МАДДА\nХер бир адам етерликли чәклендирилен иш гүнүни ве вагтал‐вагтал берилйән",
            "Image": "31a8fc038f8fa0e90ec1d8786681fd81"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "төлегли зәхмет ругсатлары өз ичине алян дынч алыша ве бош вагта\nхаклыдыр.\n25‐нҗи МАДДА\nХер бир адам, иймити, гейими, яшайыш җайыны, онуң өзүниң ве машгаласының\nабаданчылыгыны ве саглыгыны сакламак үчин зерур болан социал гуллугы ве\nгерек болан медицина хызматыны шейле хем ишсиз галан ягдайдакы, нәсаг\nболандакы, инвалид боландакы, дул галандакы, гарран вагтындакы я‐да онуң\nөзүне баглы дәл ягдайда эмеле гелен яшайыш серишделеринден кесилендәки\nүпҗүн эдилмәге болан хукуклары өз ичине алян дурмуш дереҗесине хаклыдыр.\nЭнелик ве чагалык айратын хоссарлыга ве көмеге хукук берйәр. Хемме чага,\nникалы я‐да никасыз догланлыгына серетмезден, бирмеңзеш социал горагдан\nпейдаланмалыдыр.\n26‐нҗы МАДДА\nХер бир адам билим алмага хаклыдыр. Билим, иң болманда башлангыч веумумы\nбилим, мугт болмалы. Башлангыч билим хөкманы болмалы. Техники ве\nпрофессионал билим хеммә элъетерли болмалы ве ёкары билим хеммелер үчин,\nхер кимиң башарныгына гөрә, дең дереҗеде элъетерли болмалы.\nБилим адамзат шахсыетиниң долы өсмегини ве адам хукукларына ве эсасы\nазатлыклара болан хорматы өсдүрмәге гөнүкдирилен болмалы. Билим әхли\nхалклар арасындакы, җынсы ве дини топарлар арасындакы өзара\nдүшүнишмеклиге, чыдамлылыга ве достлуга көмек этмели ве Бирлешен\nМиллетлер Гурамасының парахатчылыгы голдамак боюнча эдйән ишине ярдам\nэтмели.\nАта‐энелериң өз кичи чагалары үчин билимиң гөрнүшлерини сайламакда\nартыкмач хукуклары бардыр.\n27‐нҗи МАДДА\nХер бир адам җемгыетиң медени дурмушына эркин гатнашмага, сунгатдан\nлеззет алмага, ылмы прогрессе гатнашмага ве онуң мивелеринден\nпейдаланмага хаклыдыр.\nХер бир адамың ылмы, эдеби ве чеперчилик зәхмети эсасында дөредилен\nахлак ве мадды бәхбитлери горалмалыдыр.\n28‐нҗи МАДДА\nХер бир адам шу Декларацияда беян эдилен хукуклар ве азатлыклар долы\nамала ашырып билер ялы социал хем‐де халкара тертип‐дүзгүне хаклыдыр.\n29‐нҗы МАДДА\nХер бир адамың шахсыетиниң эркин ве долы өсмеги мүмкин болар ялы\nҗемгыетиң өңүнде борчлары бардыр.\nХер бир адам өз хукукларыны ве азатлыкларыны амала ашырян махалында диңе\nбашгаларың хукукларыны ве азатлыкларыны долы ыкрар этмеклиги, ахлагың\nадалатлы талапларыны канагатландырмагы, җемгыетчилик тертип дүзгүни ве\nдемократик җемгыетде умумы абаданчылыгы үпҗүн этмек максады билен канун",
            "Image": "7a08da86a0e7cf2bd77e3986877bb763"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "тарапындан кесгитленен чәклендирилмелере сезевар эдилип билинер.\nШу хукуклары ве азатлыклары амала ашырмак Бирлешен Миллетлер Гурамасының\nмаксатларына хем‐де принциплерине хич хили ягдайда гапма‐гаршы гелмели\nдәлдир.\n30‐нҗы МАДДА\nШу Декларациядакы хич бир зат хайсыдыр бир дөвлете, адамларың топарына\nя‐да айры‐айры шахсыетлере шу Декларациядакы беян эдилен хукуклары ве\nазатлыклары ёк этмәге гөнүкдирилен хайсыдыр бир иш билен мешгул болмага\nя‐да херекет этмәге берилен хукук хөкмүнде дүшүнилмели дәлдир.",
            "Image": "4e65f84376d45483336c209bbc330849"
        }
    }
}
