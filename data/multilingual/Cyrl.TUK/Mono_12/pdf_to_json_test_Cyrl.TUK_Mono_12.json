{
    "MetaData": {
        "Author": null,
        "Creation_Date": 1581471123,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "5093df1690c1f06de0e1de950895b640",
            "Index": 0,
            "Label": "1",
            "Size": [
                595.0,
                842.0
            ],
            "Text": "Адам хукукларының әхлиумумы Декларациясы\nГириш\nБаш ассемблея әхлиумумы парахатчылыгың, адалатлылыгың ве азатлыгың эсасы болуп дурян адамзат\nмашгаласының агзаларының хеммесине махсус болан мертебесини, дең дереҗели ве айрылмаян\nхукукларыны гөз өңүнде тутуп,\nадам хукукларына болан әсгермезлик этмегиң ве йигренҗиң адамзадың выҗданыны гахар‐газаба\nмүндүрйән вагшычылыклы херекете гетирмеклигини ве адамларың бейик ниетиниң ыглан эдиши ялы\nадамлар сөз ве пикир азатлыгына эе болуп, горкудан ве мәтәчликден азат болуп яшар ялы дүнйәни\nгурмаклыгы гөз өңүнде тутуп,\nадам өзүниң иң соңкы серишдеси хөкмүнде залымлыга ве эзъет бермә гаршы сөвеше галмага меҗбур\nболмазлыгыны үпҗүн эдер ялы адам хукукларыны кануның гүйҗүниң горамалыдыгыны гөз өңүнде тутуп,\nБирлешен Миллетлер Гурамасы өз Уставында адамың эсасы хукукларына, адамзат шахсыетиниң\nгымматына ве мертебесине, ве эркеклер билен аялларың дең хукугына болан ынамыны ыкрар этмегини\nве гиңишлейин азатлыкда дурмуш шертлериниң говуланмагына ве социал өсүше ярдам этмек барадакы\nкарарыны гөз өңүнде тутуп,\nБирлешен Миллетлер Гурамасының агзалары‐дөвлетлериң адам хукукларыны ве эсасы азатлыклары\nберҗай этмәге ве әхлиумумы хормат этмәге өз үстлерине алан борчларыны гөз өңүнде тутуп,\nшол өзлерине алан борчлары долы ерине етирмекде шу хукукларың ве азатлыкларың хәсиетини\nәхлиумумы дүшүнмеклигиң улы әхмиетиниң бардыгыны гөз өңүнде тутуп,\nхер бир адам җемгыетиң хер бир гурамасы хемише шу Декларация эсасланып, билим хем‐де ылым үсти\nбилен шу хукуклара ве азатлыклара хормат гоймаклыга ярдам этмәге чалышмаклары үчин, ве милли\nхем‐де халкара прогрессив чәрелериң үсти билен, ве олары дөвлетлериң – Гураманың агзаларының\nхалкларың арасында‐да, оларың юрисдикциясының астындакы халкларың чәгинде‐де әхлиумумы ве\nнетиҗели ыкрар этмеклери ве амала ашырмаклары үчин шу Адам хукукларының әхлиумумы\nДекларациясыны хемме халкларың ве дөвлетлериң ерине етирмәге чалышмалы везипеси хөкмүнде ыглан\nэдйәр.\n1‐нҗи МАДДА\nХемме адамлар өз мертебеси ве хукуклары боюнча дең ягдайда дүнйә инйәрлер. Олара аң хем выҗдан\nберлендир ве олар бир‐бирлери билен доганлык рухундакы гарайышда болмалыдырлар.\n2‐нҗи МАДДА\nХер бир адам шу Декларацияның ыглан эдйән хемме хукукларында ве азатлыкларындан җынсына,\nреңкине, аял‐эркеклигине, дилине, сыясы я‐да башга гарайышларына, милли я‐да социал гелип\nчыкышына, байлыгына, гатлагына я‐да башга ягдайына серетмезден дең дереҗеде пейдаланмалы.\nОнданам башга адамың дегишли юрдуның я‐да ериниң гарашсыз, гөзегчилик астында, өзүни өзбашдак\nдоландырмаян я‐да өзбашдаклыгың башга бир чәклендирилмек ягдайында болмагына серетмезден сыясы,\nхукук я‐да халкара статус эсасында тапавут гоюлмалы дәл.\n3‐нҗи МАДДА\nХер бир адам яшамага, азатлыга ве шахсы элдегрилмесизлиге хукуклыдыр.\n4‐нҗи МАДДА\nХич ким гулчулыкда я‐да табынлыкда сакланмалы дәлдир: гулчулык ве гул сөвдасы әхли гөрнүшинде\nгадаган эдилйәр.\n5‐нҗи МАДДА\nХич ким гыналмага я‐да мертебесини кемсидйән рехимсиз, ынсаныетсиз гатнашыга ве җеза сезевар\nэдилмели дәлдир.\n6‐нҗы МАДДА\nХер бир адам, хайсы ердедигине серетмезден, онуң шахсыетиниң хукугылыгының ыкрар эдилмегине\nхаклыдыр.\n7‐нҗи МАДДА\nХемме адам канун өңүнде деңдир ве хич бир тапавутсыз кануны горага хаклыдыр.\n8‐нҗи МАДДА"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "083c0e542fc68cd3aa96a427a8c20fa0",
            "Index": 1,
            "Label": "2",
            "Size": [
                595.0,
                842.0
            ],
            "Text": "Хер бир адам Конституция я‐да канун тарапындан оңа берлен эсасы хукукларың бозулан ягдайында\nдолы ыгтыярлы милли судлар тарапындан өз хукукларының дикелдилмегине хаклыдыр.\n9‐нҗы МАДДА\nХич ким эсассыз туссаг эдилип, сакланылып я‐да ковулып билинмез.\n10‐нҗы МАДДА\nХер бир адам өзүниң хукукларының ве борчларының аныкланылмагы үчин ве оңа гөркезилйән җенаят\nайыпламаның догрулыгыны аныкламак үчин гарашсыз, битарап суд тарапындан адалатлылыгың хемме\nталапларына лайыклыкда долы деңлик эсасында өз ишине серетдирмәге хаклыдыр.\n11‐нҗи МАДДА\nҖенаят эденлиги барада айыпланян хер бир адам, тә оңа горанмага әхли мүмкинчиликлериң дөредилен\nачык судуң серетмегинде онуң гүнәси канун эсасында аныкланянча, ол гүнәкәр дәл дийлип\nхасапланылмага хаклыдыр.\nХайсыдыр бир херекет эденлиги я‐да херекетсизлик эденлиги үчин шонуң эдилен дөврүнде милли\nканунлар боюнча я‐да халкара канунлар боюнча җенаят хасапланылмаян болса, хич ким соңра ол\nбоюнча гүнәкәрчилиге чекилип билинмез. Шейле хем җенаятың эдилен дөврүндәкиден артыкмач җеза\nчәреси белленилип билинмез.\n12‐нҗи МАДДА\nХич кимиң шахсы ве машгала дурмушына эсассыз аралашылып, онуң яшайыш җайының\nэлдегрилмесизлигине, онуң хабар серишделериниң сырына я‐да онуң намысына ве абрайына эсассыз\nкаст эдилип билинмез. Хер бир адам шейле аралашылмакдан ве каст эдилмекден канун тарапындан\nгорага хаклыдыр.\n13‐нҗи МАДДА\nХер бир адам хер бир дөвлетиң чәгинде бир ерден башга ере әркин эркин гитмәге ве өзүне яшамага\nер сайлап тутмага хаклыдыр.\nХер бир адам ислендик юрды, шол санда өз юрдуны хем ташлап гитмәге ве өз юрдуна доланып гелмәге\nхаклыдыр.\n14‐нҗи МАДДА\nХер бир адам ызарланылмакдан гачып, башга юртлардан гачыбаталга гөзлемәге ве шол гачыбаталгадан\nпейдаланмага хаклыдыр.\nСыясы дәл җенаят эдиленлиги үчин, я‐да Бирлешен Миллетлер Гурамасының максатларына ве\nпринциплерине терс гелйән иш эденлиги үчин ызарланылян махалында бейле хак‐хукук уланылып\nбилинмез.\n15‐нҗи МАДДА\nХер бир адамың гражданлыга хакы бардыр.\nХич бир адам гражданлыкдан я‐да гражданлыгыны үйтгедип билмек хукугындан эсассыз махрум эдилип\nбилинмез.\n16‐нҗы МАДДА\nХер бир кәмиллик яшына етен эркек ве аял, җынс аламатларына, миллетине ве динине серетмезден\nхич бир пәсгелчиликсиз ягдайда никалашмага ве машгала гурмага хаклыдыр. Олар никалашян\nмахалында‐да, никада дуран махалында‐да, никаны бозян махалын‐да дең дереҗели хукукдан\nпейдаланярлар.\nНика диңе никалашян тарапларың эркин ве долы ылалашмаклары эсасында гыйылып билинер.\nМашгала җемгыетиң тебигы ве эсасы өйҗүги болуп, ол җемгыет ве дөвлет тарапындан горалмага\nхаклыдыр.\n17‐нҗи МАДДА\nХер бир адам эмләге еке өзи‐де, башгалар билен билеликде‐де эечилик эдип билер.\nХич ким эсассыз ягдайда эмләгинден махрум эдилип билинмез.\n18‐нҗи МАДДА\nХич бир адам пикир, выҗдан ве дин азатлыгына хаклыдыр, бу хак өз диниңи я‐да гарайшыңы эркин"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "115e87260758dcca9aaf96eb326ecb5a",
            "Index": 2,
            "Label": "3",
            "Size": [
                595.0,
                842.0
            ],
            "Text": "үйтгедип билмеклиги, эркинликде өз диниңе я‐да гарайышларыңа өзбашдак я‐да көпчүликлейин уюп\nбилмеклиги, көпчүликлейин я‐да еке‐тәк ягдайда өвренмеклиги, худая гуллук этмеклиги хем‐де\nритуал дәплери ерине етирмеклиги өз ичине аляр.\n19‐нҗы МАДДА\nХер бир адам эркин дүнйәгарайыша ве оны эркин аян этмәге хаклыдыр. Бу хак хич бир\nпәсгелчиликсиз өз дүнйәгарайшыңың тарапыны тутмак эркинлигини ве информацияны ве идеялары\nдөвлет арачәклеринден баглы дәл ягдайда дүрли серишделер аркалы гөзлемек, алмак ве яйратмак\nэркинлигини өз ичине аляр.\n20‐нҗи МАДДА\nХер бир адам парахатчылыклы йыгнанышыклар ве ассоциациялар эркинлигине хаклыдыр.\nХич бир адам хайсыдыр бир ассоциация меҗбуры ягдайда гиризилип билинмез.\n21‐нҗи МАДДА\nХер бир адам гөс‐гөни я‐да эркин сайланан векиллериң үсти билен өз юрдуны доландырмага\nгатнашмага хаклыдыр.\nХер бир адам өз юрдунда дөвлет гуллугына дең ыгтыярлы гирмәге хаклыдыр.\nХалкың эрк‐ислеги хөкүметиң хөкмүрованлыгының эсасыны дүзмелидир. Бу эрк‐ислег вагтал‐вагтал ве\nгалп дәл ягдайда гечирилйән, сес азатлыгыны үпҗүн эдйән, гизлин ягдайда я‐да оңа дең дереҗедәки\nбашга гөрнүшде гечирилйән, әхлиумумы дең сайламак хукугы боюнча гечирилйән сайлавларда йүзе\nчыкмалыдыр.\n22‐нҗи МАДДА\nХер бир адам, җемгыетиң агзасы хөкмүнде, социал үпҗүнчилиге, ве хер бир дөвлетиң дүзүмине ве\nмүмкинчиликлерине лайыклыкда милли тагаллаларың ве халкара хызматдашлыгың үсти билен өз\nмертебесини ве ыкдысадыетдәки, социал ве медени угурлардакы хукугыны өз шахсыетини эркин\nөсдүрмәге уланмага хаклыдыр.\n23‐нҗи МАДДА\nХер бир адам зәхмете, иши эркин сайламага, адалатлы ве оңайлы иш шертлерине ве ишсизликден\nгоралмага хаклыдыр.\nХер бир адам, хич хили хукугы кемсидилмезден, дең зәхмете дең хак алмага хаклыдыр.\nХер бир ишлейән адам, өзүни ве машгаласыны яшамага долы үпҗүн эдйән, герек болса башга социал\nүпҗүнчиликлер билен үсти етирилйән, адалатлы ве канагатланарлы төлеге хаклыдыр.\nХер бир адам өз бәхбидини горамак үчин професионал союзларыдөретмәге ве профессионал союзлара\nгирмәге хаклыдыр.\n24‐нҗи МАДДА\nХер бир адам етерликли чәклендирилен иш гүнүни ве вагтал‐вагтал берилйән төлегли зәхмет\nругсатлары өз ичине алян дынч алыша ве бош вагта хаклыдыр.\n25‐нҗи МАДДА\nХер бир адам, иймити, гейими, яшайыш җайыны, онуң өзүниң ве машгаласының абаданчылыгыны ве\nсаглыгыны сакламак үчин зерур болан социал гуллугы ве герек болан медицина хызматыны шейле хем\nишсиз галан ягдайдакы, нәсаг боландакы, инвалид боландакы, дул галандакы, гарран вагтындакы я‐\nда онуң өзүне баглы дәл ягдайда эмеле гелен яшайыш серишделеринден кесилендәки үпҗүн эдилмәге\nболан хукуклары өз ичине алян дурмуш дереҗесине хаклыдыр.\nЭнелик ве чагалык айратын хоссарлыга ве көмеге хукук берйәр. Хемме чага, никалы я‐да никасыз\nдогланлыгына серетмезден, бирмеңзеш социал горагдан пейдаланмалыдыр.\n26‐нҗы МАДДА\nХер бир адам билим алмага хаклыдыр. Билим, иң болманда башлангыч веумумы билим, мугт болмалы.\nБашлангыч билим хөкманы болмалы. Техники ве профессионал билим хеммә элъетерли болмалы ве ёкары\nбилим хеммелер үчин, хер кимиң башарныгына гөрә, дең дереҗеде элъетерли болмалы.\nБилим адамзат шахсыетиниң долы өсмегини ве адам хукукларына ве эсасы азатлыклара болан хорматы\nөсдүрмәге гөнүкдирилен болмалы. Билим әхли халклар арасындакы, җынсы ве дини топарлар\nарасындакы өзара дүшүнишмеклиге, чыдамлылыга ве достлуга көмек этмели ве Бирлешен Миллетлер\nГурамасының парахатчылыгы голдамак боюнча эдйән ишине ярдам этмели."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "3ca056819e87a78f1f9fcdd72fd7e75b",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ата‐энелериң өз кичи чагалары үчин билимиң гөрнүшлерини сайламакда артыкмач хукуклары бардыр.\n27‐нҗи МАДДА\nХер бир адам җемгыетиң медени дурмушына эркин гатнашмага, сунгатдан леззет алмага, ылмы\nпрогрессе гатнашмага ве онуң мивелеринден пейдаланмага хаклыдыр.\nХер бир адамың ылмы, эдеби ве чеперчилик зәхмети эсасында дөредилен ахлак ве мадды бәхбитлери\nгоралмалыдыр.\n28‐нҗи МАДДА\nХер бир адам шу Декларацияда беян эдилен хукуклар ве азатлыклар долы амала ашырып билер ялы\nсоциал хем‐де халкара тертип‐дүзгүне хаклыдыр.\n29‐нҗы МАДДА\nХер бир адамың шахсыетиниң эркин ве долы өсмеги мүмкин болар ялы җемгыетиң өңүнде борчлары\nбардыр.\nХер бир адам өз хукукларыны ве азатлыкларыны амала ашырян махалында диңе башгаларың хукукларыны\nве азатлыкларыны долы ыкрар этмеклиги, ахлагың адалатлы талапларыны канагатландырмагы,\nҗемгыетчилик тертип дүзгүни ве демократик җемгыетде умумы абаданчылыгы үпҗүн этмек максады\nбилен канун тарапындан кесгитленен чәклендирилмелере сезевар эдилип билинер.\nШу хукуклары ве азатлыклары амала ашырмак Бирлешен Миллетлер Гурамасының максатларына хем‐де\nпринциплерине хич хили ягдайда гапма‐гаршы гелмели дәлдир.\n30‐нҗы МАДДА\nШу Декларациядакы хич бир зат хайсыдыр бир дөвлете, адамларың топарына я‐да айры‐айры\nшахсыетлере шу Декларациядакы беян эдилен хукуклары ве азатлыклары ёк этмәге гөнүкдирилен\nхайсыдыр бир иш билен мешгул болмага я‐да херекет этмәге берилен хукук хөкмүнде дүшүнилмели\nдәлдир."
        }
    }
}
