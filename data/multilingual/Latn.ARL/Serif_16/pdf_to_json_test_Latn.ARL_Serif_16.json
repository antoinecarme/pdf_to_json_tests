{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466975,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Pueya rerejoquiaari pocoojonura puetunu jiyajinijiniojuanaa. Na jiyaniijianucua na\niyaronuuquiaari nojori niishiriojonura taa pa miishiya maniniani. Pueyaracaanu\nniishiriojoriquiaria. Na nuhuaji, el 10 de diciembre de 1948 nayojo quiaariiri nojori\nniishiriojosano. Niya quiya puetunu na sequesanojuanaa. Cutara maninia na\nsequesano.\nNa nuhuaji rerejonaari na jiyaniijianucua sequequiaari cuaara naajioora nojori\nsequesano puetunu na pueyapueecuarajanaa tama na rupaajiniajaaj a. Sequereeri\ncuaara pacuura na naajiosano puetunu pueyajanaa jiitianura nojori naajiosano.\nCuaara niishitiojoora puetunu pueyajanaa na sequesano. Cuaara niishitiojoora\nescuelasjinia, pueya rerejojuacajinianio. Jiyanohua sequequiaari cuaara\nniishitiojosaaria puetunu jiyacajiniajanaa. Tamonu jiya jaara tamaatia jiitiaa na pueya,\nnaajaa, tii cuaara niishitiojosaariajuhua.\nPUETUNU PUEYAPUEECUARAJANAA NIYA NAAJIOSAAREE TAA PA MIISHIYANI\nTaricua pa Niishishano\nPaa niishiyani: puetunu pajaniyajanaa cartesano quiniu paniyani maninia pa quinuria.\nPaa maninia jiitiasano quiniu paniyani. Paa juhuajaniya quiniu paniyani. Maja pa\nmiaquetoonu paniniu. Pocua naa quiri paa jaara rerequeteyaquiri tamasaca, paa jaara\nmariyata maninia miitioya puetunujuanaa.\nPaa niishiyani: pueya jaara jiyaniquiaari tamasaca pueya maja maninia miishiya juhua\nnarta pueya, nojori jiyanohua sesa na miiquiaari. Maninia pueyari shiriiquirii na\nniishishacari taa naquiya miishariquiaa tamasaca pueya. Pueya jaara sesa niishiyajaa\nnaa, maja pa naata quiniu maninia mijiria. Jiyocua pa quishacari, pajaniya juhuajaniya\nquiniu paniyani. Paa cartesano quiniu paniyapa sequenura casaa pa sequenu\npaniyani, pa shipininiapa tojiniuria taa pa niishiyani. Paa cartesano quiniu paniyani\npa puerenuucuaji, pa miaajenuucuajinio.\nPaa niishiyani: pueya cuaara maninia jiitiasaaria maninia rootasanota pueya mariqui\nmiaquetooreeri tamonu jaara sesa na jiitiaa, mariyata pueya jaara maja na naata na\npanishano masenu.\nPaa niishiyani: pueya cuaara jiyano\u00bftioora tamonu jiyajinia quiniaa, juhuajaniya pa\nquiniuria jiyocua.\nPaa niishiyani: puetunu pajaniyajanaa pa rupuetoosano jiyacajinijinio tari\nnaajioquiaari pa niishishano naatej: -Puetunu pueyanojuanaa mariyata maninia\njiitiashiya. Maja rerequeteshiya tamonu. Maja jatashiya tamonu juhua najuhuana\nquijia. Maajipohua cuaara miishaaria maninia mariyata taa canuu maninia\nmiishiyacuaani. Paa mariyata sequequiaari: -Pa poonijiore socua maninia pa quiniuria\npuetunujuanaa, socua casamiriacara pa quiniuriajuhua, socua cartesano pa\nquiniuriajuhuaj.\nPaa niishiyani: puetunu jiyaniijiajanaari pa rupuetoosano jiyacajinijinio sequeree na\npueya niishitiojonutaniya pa sequesano nojori tojiniuria maninia, maja na\nsoonuucuaji.\nPaa niishiyani: Noojiaqueya pueya niishiyaquishacari pa sequesano maja pa naata\nmaninia miiniu puetunu pa sequesanojuanaa nio naajiojuajinia.\nNaaratej:",
            "Image": "c85e8367f6e8b3fac5a591bd44493682"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Puetunu canaaj anaa canaa rerej osacari sequereeni:\nNio canaa naaj iosanoori puetunu pueyapueecuarajanaa quiya puetunu\njiyacajiniajanaa pueya niishiniuria taa pa jiitianu panishiyani. Puetunu pueyajanaa\ncuaara niishitiojoora narta pueya nojori tojiniuria nio. Maja na soonu. Nia numaama\nnia racatare canaa sequesano maninia nia niishitiojonura tamasaca. Jiyaniijianucua\ncuaara sequeera taa miishiyani na jiyajinia pueya tojiniuria canaa sequesano. Cuaara\nniishitiojosaaria puetunu na pueyajanaa, mariyata cante tamonu jiyajinia quiya na\njiitiasano pueyajinijinio. Naarate canaa naa sequereeni:\nSequesano 1.\nPueyano pa quishacari, puetunu pajaniyajanaa mariyata miishiya maninia, maja\nsooshiya tamonu. Puetunu pueyajanaari niishitiajaraca, jiuujiaaracanio pueyacua pa\ntaraajenura. Naarate maninia pa jiyanootioore juhua pa tapueyocuaca.\nSequesano 2.\nPuetunu pueyajanaa mariyata maninia miishiya taa canaa sequereeni. Maja rimiajata\nmiishiya tamonu. Tahue na quishacari, naajaa. Tamueca na cuaqueyani, naajaa. Caya,\nmaaji soj, naajaa. Tamaatia rupaaraca, naajaa. Taa na tojiya na Pueyasoni, naajaa.\nCante tamaatia jiitianu paniyani, naajaa. Tamaatia na quiniu, naajaa. Tamonu\npueyano na quishacari, naajaa. Panishano pueyano, soosano pueyano soj, naajaa.\nCasamiriaca, casamiijiu soj, naajaa. Jiyaniijia na que, poontijiotasusano na que,\nnaajaa. Tamaatia na quishacari, naajaa.\nMariyata puetunu maninia miishiyajanaa cante tamonu jiyajinijinio quiyani. Na jiya\njaara tama na jiyaniijiaracajaaja, maninia. Na jiya jaara tamonu jiyajiniji jiitiasaaree,\nnaajaa. Na jiya jaara shocotasaarucua miaquetoosacari, naajaa. Naacuajiti, taa na jiya\nquiyani, naajaa. Na camaru mariyata maninia miishiya taa canaa sequeyacuajaani nio\nnaajiojuajiniani.\nSequesano 3.\nPuetunu pueyajanaa cuaara rishiiria. Maja moshiya tamonu najuhuana. Puetunu\npueyajanaa cuaara quiiria cartesano. Maja quiashiya tamonu pueya serura na\nquiniuria. Puetunu pueyajanaa cuaara juhuajaniya quiiria. Maja naquiya miishiya\ntamonu.\nSequesano 4.\nTamonu cuaara jiitiaaquiiria quiasano pueyano na serura. Maja poontijioshiya tamonu\nnajuhuana.\nSequesano 5.\nMaja saniniujiushiya tamonu naquiya na miishacarina sequenura juucua. Mariyata\nsesa miijia maja saniitioshiya puera naquiya na miishacari juhua nareja casaa. Maja\nsesa miishiya juhua sare. Pueyano, parta pueyano.\nSequesano 6.\nPueyano jaara tamonu jiyajinia rucuanejiya, teyuno jiyajinia na quiyani, naajaa,\nmariyata maninia miishiya taa canaa sequeyacuajaani. Tamonu jaara sesa na miirii,\nna camaru tonujusacari saniniujiunia niquiara, cuno cuaara tojiirianoo.",
            "Image": "33464d7fbbe92c1f39e98246388f4382"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Sequesano 7.\nPueyano jaara sesa miishaaree, na naata saniniuj junia niquiara tonujunu sesa\nmiiniaacuara. Pueyano jaara najuhuana quijia quirii, cante sesa miishaareni, naajaa.\nPuetunu pueyajanaa cuaara cojuasaaria maninia taa canaa sequeyacuajaani.\nSequesano 8.\nPuetunu pueyajanaa naata saniniujiunia niquiara tonujunu tamonuucuara, tamonu\njaara sesa na miirii. Saniniujiunia cuaara namiiria nera maninia na quiniuhuara.\nSequesano 9.\nMaja quiashiya pueyano najuhuana, sesa na miyaquishacari. Maja nujuatejoshiya\nnajuhuana. Maja taanuujushiya na jiyajiniji najuhuana.\nSequesano 10.\nPueyano jaara saquiriojotassaree, maja ritia saniitioshiya. Cuaara saniniujiushaaria\nnarta pueya niquiara, saniniujiunia niishiniuria seetanutejanaa sesa miirii, maja soj.\nSequesano 11.\nPueyano jaara saquiriojotasaaree, cuno cuaara sequesaaria maninia miijia jaara\nsaniniujiushiya jaatij ia. Na saniniuj iushacari cuaara nequesoreetasaaria suraatia,\nseetanujuanaa niishiniuria maninia, sesa soj. Maja najuhuana sequeshiya sesa\npueyano.\nMaja saniitioshiya pueyano na miishanoocuaji, jiyaniijia sequesano quiyaquishacari\nna miishacari. Jiyaniijia naasucua na nuhuaji sequeya: -Maja naate pa miiniu. Saaja\ncante sesa miya jiyaniijia sequenu nuhuaji, nojuaja cutaraari saniitioshiya. Saaja\nsaniitioshiya taa naajiosano quiya sesa na miishacari. Maja socua jiyanohua\nsaniitioshiya taa rootasano quiya na miiniu nuhuaji.\nSequesano 12.\nJuhuajaniya pa quishacari, maninia pa miishacari, maja pa taajeteshiya. Maja pa\ntapueyocuaca taajeteshiya. Maja tamonu pa tiajinia tiuquiniu najuhuana na\ntaajetenura pajaniya. Maja pa sesacashiya najuhuana. Maja pa pohuatashiya\nsapojonuta pueya niquiara. Paa jaara naa sesa miishaareni, cuaara pohuatasaaria\nsaniniujiunia pocua naminiuria.\nSequesano 13.\nCante na jiyajinia rucuanejonu paniyani, cuaara rucuanejoora. Naajuhuaj, na naata\npacunu tee na paniyani. Maj a tarinitianishiya.\nCante tamonu jiyajinia rucuanejonu paniyani, cuaara rucuanejoora. Na quianu\npanishacariuhua tama na jiyajiniajaaja, maja tarinitianishiya.\nSequesano 14.\nCante naquiya miishaariquiaa na jiyajiniani, na naata tamonu jiyajinia pacunu\njuhuajaniya na quiniuria.\nSocua cante seetanujuanaa sesa miiriquiaa, cuno saniniujiushiya tama na\njiyajiniajaaja. Maja na naata pacunu tamonu jiyajinia.",
            "Image": "af95ff18643210ac6e0ff1da6f5de9c8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Sequesano 15.\nPuetunu pueyajanaa na naata na panishano jiya pueyanora quiniu.\nMaja Peru jiyajinia rasano najuhuana sequeshiya: -Maja Peruano quiajaniya. Naajaa,\ncante tamonu jiya pueyanora quiniu paniyani, na naata naa miiniutej.\nSequesano 16.\nMashaja, niyacoo naata caminiu. Neyacarano, niquiurano jaara tamonu pueya quiya,\nnaajaa. Jaara tamonu jiyajinijinio na quiniu, naajaa. Jaara tamaatia tojiya Pueyaso,\nnaajaa. Cuaara camiiaria na panishacari. Naajuhuaj, na naata muerasuracara quiniu\nna panishacari. Maja tarinitianishiya. Caya, maaji mariyata maninia miishiya,\nmariyata cojuashiya sesa miishanoocuaji taa canaa sequeyacuajaani. Mariyata\nmiishiya canaa sequesano pueya caminiu panishacari, camishano na quishacarinio,\nmariyata na cartesacari, jaara cartesaaree.\nCuaara camiiria na panishacari saaja. Caya panishacari, mariyata maaji panishacari.\nMaja camitishiya tamonu na paniyaquishacari.\nPuetunu jiyajiniajanaa quiya queraatia tapueyocuaca. Tapueyocuaca jaara maninia\nquiya puetunu jiyajiniajanaa, pa jiya cutara maninia quiniutianiya. Naarate\ntapueyocuaca cojuashiya. Jiyaniijia cuaara cojuaara camishano pueya maninia nojori\nquiniuria na muerasuta.\nSequesano 17.\nCante jiya camarnu quiyani, maninia. Cante tamajaaja jiitianu paniya na jiyani,\nmaninia. Cante narta pueyata na jiya jiitianu paniyani, maninia.\nMaja pueyano jiya riutiocoshiya nocuaji najuhuana.\nSequesano 18.\nPuetunu pueyajanaa na naata niishiriojonu taa na paniyani. Maja miitishiya sesa na\nmiiniu na jiyanishano. Maja tarinitianishiya na miiniuucuaji na jiyanishano maninia na\nmiiniu. Naacuajiti cuaara tojitishiiria Pueyaso taa na niishiyani. Pueyano jaara\nsequeya: -Maja cua niishiniu quiriquiaa. Janiya sesa tojiriquiaa Pueyasoni, cuno na\nnaata cartenu tari na niishishano tamaatia na tojiniuria Pueyaso taa na paniyani.\nCuaara cartesaaria pueya na Pueyaso panishano na miiniuria tamajaaja, na\ntapueyocuacatanio. Maja tarnitianishiya na niishitiojosacari pueya niquiara, na\nsecojosacari Pueyasonio, na rerej osacarinio, na jaaquejosacarinio.\nSequesano 19.\nPuetunu pueyajanaa na naata niishiriojonu taa na paniyani. Na naata pohuatanu na\nniishishano. Maja taajeteshiya. Maja sanaajatashiya. Na naata socua niishishano\nmasenu tiji socua niishishano quiyani. Mariyata na naata na pacunu socua pueya\nniquiara taa na paniyani; naajioneequeta, radiota, pocuanuta, naajaa. Na naata na\nniishiniu panishano masenu tamonu jiyajiniji. Mariyata na naata na pohuatanu\npanishano pohuatanu tamonu jiyacajiniara.\nSequesano 20.\nPa naata rerejonu pa tapueyocuacata juhuajaniya pa quishacari. Pa naata rupuetoonu\ncanta pa paniyani.",
            "Image": "0e3453c7d5160125dbc370383dbbb1f6"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Cante maja tamonu maapue tapueyocuacara quiniu paniyani, cuno maja rupueteshiya\nna paniyaquishacari.\nSequesano 21.\nPa jiya jiyaniijia pa saquiriojosacari, puetunu pueyajanaa cuaara naajioora cante na\npaniyani jiyaniijiara jyatesocoriquiano. Naa niishishante teyanote socua pueya\npanishanoni. Socua panishano jiyateshiya jiyaniijiara. Pueya cuaara naajioora na\njiyaniijiaacuara na sequenura manina na jiitianura pajaniya.\nPa jiya jiitiasano casami pueyara, puetunu pajaniyarajanaa quiya. Maja jatashiya\ntamonu.\nPueya panishano pueya cuaara jiyatesaaria jiyaniijianucuara. Jiyaniij ianucua cuaara\nsaquiriojosaaria sequeyarucua. Maja panishano pueyaracanu tamonu jiitianura\npajaniya. Na nuhuaji pueya cuaara saquiriojonuhuara socua nojuaja, tamonu soj,\ncante socua panishanoni pa jiyaniijiara. Jiyaniij iara saquiriojonura, pueya cuaara\nnaajioora jiyasohuaja cante na paniyani, paa mariqui puerereeri sequenura pueya\nniquiara.\nSequesano 22.\nPuetunu parta pueyajanaa cuaara jiitiasaaria maninia, juhuajaniya quijiara pa\nquiniuria, niishijiara pa quiniurianio, maja najuhuana quijiara paquiniuria. Naarate\npuetunu jiyajiniajanaa cuaara miishaaria maninia na pueyara taa na naatani.\nNaacuajitij, cante maja na naata na panishano masenu tamajaaja, na jiyaniijia cuaara\nniquitiora na panishano jaara na naata na niquitionu. Tamasaca jiyaca cuaara\ncumaquiiria casamiijiu jiyajinia quiniaa.\nSequesano 23.\nCante poonijionu paniyani, cuaara poontijiosaaria. Pueya cuaara saquiriojoora\ntamajaaja canra na poonijionu paniyani. Poontijiona cuaara jiitiaara maninia na\npoontijiosano pueya. Maja poontijioshiya tii naquiya miishaanutaniya. Cuaara\npoontijiosaaria puetunu pueyajanaa na panishano na masenura.\nPuetunu poontijiosanojuanaa cuaara niquitiosaaria mariyata, pueya jaara mariyata\nmiiriquiaa. Maja socua shiitianiyojua niquitioshiya tamonu naj uhuana.\nPuetunu poontijiosanaajanaa cuaara niquitiosaaria taricuaja na tapueyocuaca\npanishanona masenura juhuajaniya na quiniuria. Jiyaniijia cuaara niquiiria cante maja\nna naata na panishano masenu na poonijiosano samijiniji.\nPoontijiosanaa na naata narta tapueyocuaca rupuetoonu na camaru nojori sequenura\njatiqui, na tojitiniuria na sequenu na panishano.\nSequesano 24.\nPoontijiona cuaara samaateniiria na pueya. Maja poontijioshiya pueya juuca,\nniucuanio. Puetunu marijiarajanaa poontij iosanaa tarnitianishiya nojori\ncamuenujunura una semana, socua naasucua, nareja naquiniuria. Jiyacari na\npoonijiyaquishacari inti niquitioshiya mariyata, na panishano na masenura.\nSequesano 25.\nPuetunu poonijionaa cuaara niquitiosaaria taricuaja na panishano na masenura,",
            "Image": "19b692537ef58a07d33ecbabc55d657f"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "maninia na quiniuria na tapueyocuacata. Naacuajiti na naata jiitianu na miajajau, na\ntoqueyanio, na tianio, na narajotajanio, socua na panishanonio. Nera pueyaracaanu\nracatashiyajuhua shiitianiyojua intis maninia na quiniuriaja na poonijiyaquishacari,\ncusosu na quishacarinio, maja na naata na poonijiosacarinio, necocua mashiquio\nquishacarinio. Mariyata racatashiya nera niquitiosocoriquiano jaara maja na naata\npoonijionu quiniu, tama casaaranio.\nSocua maninia cojuashiya maaji mueyaraca na quishacari, manajaraca na\nquishacarijiuhya. Puetunu naatujoorijianaa cuaara jiitiasaaria maninia. Cante\nqueyaraca, cante saa maaji rasanojua, naajaa, mariyata maninia cojuashiya.\nSequesano 26.\nCante serojonu niishiniu paniyani, cuaara niishitiojosaaria. Maja intis na niquitionu\nna serojotenu sami primariajinia. Puetunu naatujoorijianaa serojoteshiya. Cante\nsocua niishiniu paniyani primaria nuhuaji, cuaara tiuquitiaara tamonu escuelajinia tii\nna niishiniu panishano niishitiojoshiyani. Tiuquitishiya puetunu pueyajanaa, na\npanishacari. Pueyano jaara queraatia niishiya socua niishitiojosaanutaniya.\nNiishitiojonaa cuaara niishitiojoora na muerasu maninia pueyara nojori q\u00fainiuria,\nmaja saaja naserojonura. Niishitiojoshiya maja pueya na rerequetenura, maja sesa na\nmiiniuria, nio naajiojuajinia. rootasano na tojiniuriajuhuaj. Cuaara niishitiojoora\npuetunu pueyajanaa maninia rupuetoonura, maninia j iuuj iaatioonura, maninia\ntarajanura tamasaca pueya, tahue tamonu jiyajinijinio, mariyata cante maja Pueyaso\ntojiniu taa pa tojiquiaa Pueyasocuani. Cuaara niishitiojoorajuhua maninia pa\nrupuetoosano jiyaca pa cumaquiniuria juhuajaniya pa quiniuria. Maja pa\nmiaquetoonura.\nNaatujoori queya na naata saquiriojonu teyano escuelate socua maninia na\nmuerasura, na muerasu cuaara niishitiojosaaria taa na queya paniyani.\nSequesano 27.\nMaja juhua taanuujusaanura jiyateshiya pueyano narta pueyata rerejonuucuaji\nshuquiriaatia pa quishacari. Maninia casaa jaara quiri pueyara, cuaara quiiria\npuetunu pueyarajanaa shuquiriaatia pa quiniuria puetunu maniniajanaa. Maja\njatashiya tamonu najuhuanaj.\nPueya jaara quiari casaa shipiniri, tama na niishiriojosanojuaaja naajioree soj, casaa\nnaariijiuhuaj, tamonu cuaara sequeyaquiiria: -Cua shipinishano. Janiya na camaru.\nTamonu cuaara nohuaseyaquiiria na camaru niishishano tamajaaja na pacunura\nintisra. Na camarujuaaja cuaara niquitiosaaria intis na niishishanoocuara.\nNohuasejojua saniitioshiya.\nSequesano 28.\nPuetunu pueyajanaa cuaara jiitiasaaria maninia, shuquiriaatia pa quiniuria puetunu\nmaniniajanaa taa canaa sequeyacuajaani nio naajiojuajiniani.\nSequesano 29.\nPuetunu pueyajanaa cuaara miiria na niishishano, maninia na tiacajinia quiniaa\nquiniuria. Saa pa miishacari puetunu pa niishishanojuanaa pocua socua maninia\npueyara quirini.\nPueya cuaara miiria puetunu na miiniu panishanojuanaa. Nareja maja pa tojiyaquiniu",
            "Image": "3c0dd52ffdd153df75e5380b31c02df5"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "pa jiyaniijia rootasano, paa mariqui taajetereeri parta pueya. Na rootasano quiya\nparta pueya cojuasaanura sesa na miiniuucuaji tamonu. Na rootasano mariyata\nniishitiojiya pajaniya maja sesa miijia pa quiniuria, mariyata juhuajaniya pa quiniuria\njatiqui puetunu pueyatajiniajanaa, mariyata socua maninia puetunu pueya\nquiniuriajanaa, maja saaja seca pueyaja shuquiriaatia quiniuria.\nNaajuhuaj, pa miishacari pa miiniu panishano, maja pa niyajetanu canaa rootasano\nnio naajiojuajinia pa rupuetoosano jiyaca pueya maninia quiniuria puetunuj uanaa.\nSequesano 30.\nMaja capa serojoshiya canaa sequesano nio naajiojuajinia. Cante jiyaniya na naata\nnocuaji patanu canaa sequesano, cuno sesa niishiya canaa sequesano. Naarate\ntamonu jiyaniijianucua, tamonu maapuejuhuaj, tamonu pueyanio, nojori cuaara\ncojuaara capa niishiniuucuaji canaa sequesano. Maja miishiya sesa. Puetunu canaa\nsequesanojuanaa naajiosaaquiaari maninia pa miitioonura, juhuajaniya pa quiniuria\njiyocua.",
            "Image": "0aa7d7ab23270bfd346fb222026bc4c2"
        }
    }
}
