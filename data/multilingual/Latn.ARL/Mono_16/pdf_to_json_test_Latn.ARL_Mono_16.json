{
    "MetaData": {
        "Author": null,
        "Creation_Date": 1581466914,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a073433bffffee0bbc678294bc7d72d8",
            "Index": 0,
            "Label": "1",
            "Size": [
                595.0,
                842.0
            ],
            "Text": "Pueya rerejoquiaari pocoojonura puetunu jiyajinijiniojuanaa. Na\njiyaniijianucua na iyaronuuquiaari nojori niishiriojonura taa pa\nmiishiya maniniani. Pueyaracaanu niishiriojoriquiaria. Na nuhuaji, el 10\nde diciembre de 1948 nayojo quiaariiri nojori niishiriojosano. Niya\nquiya puetunu na sequesanojuanaa. Cutara maninia na sequesano.\nNa nuhuaji rerejonaari na jiyaniijianucua sequequiaari cuaara naajioora\nnojori sequesano puetunu na pueyapueecuarajanaa tama na rupaajiniajaaj\na. Sequereeri cuaara pacuura na naajiosano puetunu pueyajanaa jiitianura\nnojori naajiosano. Cuaara niishitiojoora puetunu pueyajanaa na\nsequesano. Cuaara niishitiojoora escuelasjinia, pueya\nrerejojuacajinianio. Jiyanohua sequequiaari cuaara niishitiojosaaria\npuetunu jiyacajiniajanaa. Tamonu jiya jaara tamaatia jiitiaa na pueya,\nnaajaa, tii cuaara niishitiojosaariajuhua.\nPUETUNU PUEYAPUEECUARAJANAA NIYA NAAJIOSAAREE TAA PA MIISHIYANI\nTaricua pa Niishishano\nPaa niishiyani: puetunu pajaniyajanaa cartesano quiniu paniyani maninia\npa quinuria. Paa maninia jiitiasano quiniu paniyani. Paa juhuajaniya\nquiniu paniyani. Maja pa miaquetoonu paniniu. Pocua naa quiri paa jaara\nrerequeteyaquiri tamasaca, paa jaara mariyata maninia miitioya\npuetunujuanaa.\nPaa niishiyani: pueya jaara jiyaniquiaari tamasaca pueya maja maninia\nmiishiya juhua narta pueya, nojori jiyanohua sesa na miiquiaari. Maninia\npueyari shiriiquirii na niishishacari taa naquiya miishariquiaa tamasaca\npueya. Pueya jaara sesa niishiyajaa naa, maja pa naata quiniu maninia\nmijiria. Jiyocua pa quishacari, pajaniya juhuajaniya quiniu paniyani.\nPaa cartesano quiniu paniyapa sequenura casaa pa sequenu paniyani, pa\nshipininiapa tojiniuria taa pa niishiyani. Paa cartesano quiniu paniyani\npa puerenuucuaji, pa miaajenuucuajinio.\nPaa niishiyani: pueya cuaara maninia jiitiasaaria maninia rootasanota\npueya mariqui miaquetooreeri tamonu jaara sesa na jiitiaa, mariyata\npueya jaara maja na naata na panishano masenu.\nPaa niishiyani: pueya cuaara jiyano¿tioora tamonu jiyajinia quiniaa,\njuhuajaniya pa quiniuria jiyocua.\nPaa niishiyani: puetunu pajaniyajanaa pa rupuetoosano jiyacajinijinio\ntari naajioquiaari pa niishishano naatej: -Puetunu pueyanojuanaa\nmariyata maninia jiitiashiya. Maja rerequeteshiya tamonu. Maja jatashiya\ntamonu juhua najuhuana quijia. Maajipohua cuaara miishaaria maninia\nmariyata taa canuu maninia miishiyacuaani. Paa mariyata sequequiaari: -\nPa poonijiore socua maninia pa quiniuria puetunujuanaa, socua\ncasamiriacara pa quiniuriajuhua, socua cartesano pa quiniuriajuhuaj.\nPaa niishiyani: puetunu jiyaniijiajanaari pa rupuetoosano\njiyacajinijinio sequeree na pueya niishitiojonutaniya pa sequesano\nnojori tojiniuria maninia, maja na soonuucuaji.\nPaa niishiyani: Noojiaqueya pueya niishiyaquishacari pa sequesano maja\npa naata maninia miiniu puetunu pa sequesanojuanaa nio naajiojuajinia."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "52a148554d186f3f99749d81458b706e",
            "Index": 1,
            "Label": "2",
            "Size": [
                595.0,
                842.0
            ],
            "Text": "Naaratej:\nPuetunu canaaj anaa canaa rerej osacari sequereeni:\nNio canaa naaj iosanoori puetunu pueyapueecuarajanaa quiya puetunu\njiyacajiniajanaa pueya niishiniuria taa pa jiitianu panishiyani. Puetunu\npueyajanaa cuaara niishitiojoora narta pueya nojori tojiniuria nio. Maja\nna soonu. Nia numaama nia racatare canaa sequesano maninia nia\nniishitiojonura tamasaca. Jiyaniijianucua cuaara sequeera taa miishiyani\nna jiyajinia pueya tojiniuria canaa sequesano. Cuaara niishitiojosaaria\npuetunu na pueyajanaa, mariyata cante tamonu jiyajinia quiya na\njiitiasano pueyajinijinio. Naarate canaa naa sequereeni:\nSequesano 1.\nPueyano pa quishacari, puetunu pajaniyajanaa mariyata miishiya maninia,\nmaja sooshiya tamonu. Puetunu pueyajanaari niishitiajaraca,\njiuujiaaracanio pueyacua pa taraajenura. Naarate maninia pa\njiyanootioore juhua pa tapueyocuaca.\nSequesano 2.\nPuetunu pueyajanaa mariyata maninia miishiya taa canaa sequereeni. Maja\nrimiajata miishiya tamonu. Tahue na quishacari, naajaa. Tamueca na\ncuaqueyani, naajaa. Caya, maaji soj, naajaa. Tamaatia rupaaraca, naajaa.\nTaa na tojiya na Pueyasoni, naajaa. Cante tamaatia jiitianu paniyani,\nnaajaa. Tamaatia na quiniu, naajaa. Tamonu pueyano na quishacari,\nnaajaa. Panishano pueyano, soosano pueyano soj, naajaa. Casamiriaca,\ncasamiijiu soj, naajaa. Jiyaniijia na que, poontijiotasusano na que,\nnaajaa. Tamaatia na quishacari, naajaa.\nMariyata puetunu maninia miishiyajanaa cante tamonu jiyajinijinio\nquiyani. Na jiya jaara tama na jiyaniijiaracajaaja, maninia. Na jiya\njaara tamonu jiyajiniji jiitiasaaree, naajaa. Na jiya jaara\nshocotasaarucua miaquetoosacari, naajaa. Naacuajiti, taa na jiya\nquiyani, naajaa. Na camaru mariyata maninia miishiya taa canaa\nsequeyacuajaani nio naajiojuajiniani.\nSequesano 3.\nPuetunu pueyajanaa cuaara rishiiria. Maja moshiya tamonu najuhuana.\nPuetunu pueyajanaa cuaara quiiria cartesano. Maja quiashiya tamonu pueya\nserura na quiniuria. Puetunu pueyajanaa cuaara juhuajaniya quiiria. Maja\nnaquiya miishiya tamonu.\nSequesano 4.\nTamonu cuaara jiitiaaquiiria quiasano pueyano na serura. Maja\npoontijioshiya tamonu najuhuana.\nSequesano 5.\nMaja saniniujiushiya tamonu naquiya na miishacarina sequenura juucua.\nMariyata sesa miijia maja saniitioshiya puera naquiya na miishacari\njuhua nareja casaa. Maja sesa miishiya juhua sare. Pueyano, parta\npueyano."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "49b928c0880a95a2f14c47eeae5e65f8",
            "Index": 2,
            "Label": "3",
            "Size": [
                595.0,
                842.0
            ],
            "Text": "Sequesano 6.\nPueyano jaara tamonu jiyajinia rucuanejiya, teyuno jiyajinia na quiyani,\nnaajaa, mariyata maninia miishiya taa canaa sequeyacuajaani. Tamonu\njaara sesa na miirii, na camaru tonujusacari saniniujiunia niquiara,\ncuno cuaara tojiirianoo.\nSequesano 7.\nPueyano jaara sesa miishaaree, na naata saniniuj junia niquiara tonujunu\nsesa miiniaacuara. Pueyano jaara najuhuana quijia quirii, cante sesa\nmiishaareni, naajaa. Puetunu pueyajanaa cuaara cojuasaaria maninia taa\ncanaa sequeyacuajaani.\nSequesano 8.\nPuetunu pueyajanaa naata saniniujiunia niquiara tonujunu tamonuucuara,\ntamonu jaara sesa na miirii. Saniniujiunia cuaara namiiria nera maninia\nna quiniuhuara.\nSequesano 9.\nMaja quiashiya pueyano najuhuana, sesa na miyaquishacari. Maja\nnujuatejoshiya najuhuana. Maja taanuujushiya na jiyajiniji najuhuana.\nSequesano 10.\nPueyano jaara saquiriojotassaree, maja ritia saniitioshiya. Cuaara\nsaniniujiushaaria narta pueya niquiara, saniniujiunia niishiniuria\nseetanutejanaa sesa miirii, maja soj.\nSequesano 11.\nPueyano jaara saquiriojotasaaree, cuno cuaara sequesaaria maninia miijia\njaara saniniujiushiya jaatij ia. Na saniniuj iushacari cuaara\nnequesoreetasaaria suraatia, seetanujuanaa niishiniuria maninia, sesa\nsoj. Maja najuhuana sequeshiya sesa pueyano.\nMaja saniitioshiya pueyano na miishanoocuaji, jiyaniijia sequesano\nquiyaquishacari na miishacari. Jiyaniijia naasucua na nuhuaji sequeya: -\nMaja naate pa miiniu. Saaja cante sesa miya jiyaniijia sequenu nuhuaji,\nnojuaja cutaraari saniitioshiya. Saaja saniitioshiya taa naajiosano\nquiya sesa na miishacari. Maja socua jiyanohua saniitioshiya taa\nrootasano quiya na miiniu nuhuaji.\nSequesano 12.\nJuhuajaniya pa quishacari, maninia pa miishacari, maja pa taajeteshiya.\nMaja pa tapueyocuaca taajeteshiya. Maja tamonu pa tiajinia tiuquiniu\nnajuhuana na taajetenura pajaniya. Maja pa sesacashiya najuhuana. Maja\npa pohuatashiya sapojonuta pueya niquiara. Paa jaara naa sesa\nmiishaareni, cuaara pohuatasaaria saniniujiunia pocua naminiuria.\nSequesano 13.\nCante na jiyajinia rucuanejonu paniyani, cuaara rucuanejoora. Naajuhuaj,"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "49a25b6335f8e7ff2d627e228c453ce2",
            "Index": 3,
            "Label": "4",
            "Size": [
                595.0,
                842.0
            ],
            "Text": "na naata pacunu tee na paniyani. Maj a tarinitianishiya.\nCante tamonu jiyajinia rucuanejonu paniyani, cuaara rucuanejoora. Na\nquianu panishacariuhua tama na jiyajiniajaaja, maja tarinitianishiya.\nSequesano 14.\nCante naquiya miishaariquiaa na jiyajiniani, na naata tamonu jiyajinia\npacunu juhuajaniya na quiniuria.\nSocua cante seetanujuanaa sesa miiriquiaa, cuno saniniujiushiya tama na\njiyajiniajaaja. Maja na naata pacunu tamonu jiyajinia.\nSequesano 15.\nPuetunu pueyajanaa na naata na panishano jiya pueyanora quiniu.\nMaja Peru jiyajinia rasano najuhuana sequeshiya: -Maja Peruano\nquiajaniya. Naajaa, cante tamonu jiya pueyanora quiniu paniyani, na\nnaata naa miiniutej.\nSequesano 16.\nMashaja, niyacoo naata caminiu. Neyacarano, niquiurano jaara tamonu\npueya quiya, naajaa. Jaara tamonu jiyajinijinio na quiniu, naajaa. Jaara\ntamaatia tojiya Pueyaso, naajaa. Cuaara camiiaria na panishacari.\nNaajuhuaj, na naata muerasuracara quiniu na panishacari. Maja\ntarinitianishiya. Caya, maaji mariyata maninia miishiya, mariyata\ncojuashiya sesa miishanoocuaji taa canaa sequeyacuajaani. Mariyata\nmiishiya canaa sequesano pueya caminiu panishacari, camishano na\nquishacarinio, mariyata na cartesacari, jaara cartesaaree.\nCuaara camiiria na panishacari saaja. Caya panishacari, mariyata maaji\npanishacari. Maja camitishiya tamonu na paniyaquishacari.\nPuetunu jiyajiniajanaa quiya queraatia tapueyocuaca. Tapueyocuaca jaara\nmaninia quiya puetunu jiyajiniajanaa, pa jiya cutara maninia\nquiniutianiya. Naarate tapueyocuaca cojuashiya. Jiyaniijia cuaara\ncojuaara camishano pueya maninia nojori quiniuria na muerasuta.\nSequesano 17.\nCante jiya camarnu quiyani, maninia. Cante tamajaaja jiitianu paniya na\njiyani, maninia. Cante narta pueyata na jiya jiitianu paniyani, maninia.\nMaja pueyano jiya riutiocoshiya nocuaji najuhuana.\nSequesano 18.\nPuetunu pueyajanaa na naata niishiriojonu taa na paniyani. Maja\nmiitishiya sesa na miiniu na jiyanishano. Maja tarinitianishiya na\nmiiniuucuaji na jiyanishano maninia na miiniu. Naacuajiti cuaara\ntojitishiiria Pueyaso taa na niishiyani. Pueyano jaara sequeya: -Maja\ncua niishiniu quiriquiaa. Janiya sesa tojiriquiaa Pueyasoni, cuno na\nnaata cartenu tari na niishishano tamaatia na tojiniuria Pueyaso taa na\npaniyani. Cuaara cartesaaria pueya na Pueyaso panishano na miiniuria"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e03f5a1bd3a718461871a341f1013062",
            "Index": 4,
            "Label": "5",
            "Size": [
                595.0,
                842.0
            ],
            "Text": "tamajaaja, na tapueyocuacatanio. Maja tarnitianishiya na\nniishitiojosacari pueya niquiara, na secojosacari Pueyasonio, na rerej\nosacarinio, na jaaquejosacarinio.\nSequesano 19.\nPuetunu pueyajanaa na naata niishiriojonu taa na paniyani. Na naata\npohuatanu na niishishano. Maja taajeteshiya. Maja sanaajatashiya. Na\nnaata socua niishishano masenu tiji socua niishishano quiyani. Mariyata\nna naata na pacunu socua pueya niquiara taa na paniyani; naajioneequeta,\nradiota, pocuanuta, naajaa. Na naata na niishiniu panishano masenu\ntamonu jiyajiniji. Mariyata na naata na pohuatanu panishano pohuatanu\ntamonu jiyacajiniara.\nSequesano 20.\nPa naata rerejonu pa tapueyocuacata juhuajaniya pa quishacari. Pa naata\nrupuetoonu canta pa paniyani.\nCante maja tamonu maapue tapueyocuacara quiniu paniyani, cuno maja\nrupueteshiya na paniyaquishacari.\nSequesano 21.\nPa jiya jiyaniijia pa saquiriojosacari, puetunu pueyajanaa cuaara\nnaajioora cante na paniyani jiyaniijiara jyatesocoriquiano. Naa\nniishishante teyanote socua pueya panishanoni. Socua panishano\njiyateshiya jiyaniijiara. Pueya cuaara naajioora na jiyaniijiaacuara na\nsequenura manina na jiitianura pajaniya.\nPa jiya jiitiasano casami pueyara, puetunu pajaniyarajanaa quiya. Maja\njatashiya tamonu.\nPueya panishano pueya cuaara jiyatesaaria jiyaniijianucuara. Jiyaniij\nianucua cuaara saquiriojosaaria sequeyarucua. Maja panishano pueyaracanu\ntamonu jiitianura pajaniya. Na nuhuaji pueya cuaara saquiriojonuhuara\nsocua nojuaja, tamonu soj, cante socua panishanoni pa jiyaniijiara.\nJiyaniij iara saquiriojonura, pueya cuaara naajioora jiyasohuaja cante\nna paniyani, paa mariqui puerereeri sequenura pueya niquiara.\nSequesano 22.\nPuetunu parta pueyajanaa cuaara jiitiasaaria maninia, juhuajaniya\nquijiara pa quiniuria, niishijiara pa quiniurianio, maja najuhuana\nquijiara paquiniuria. Naarate puetunu jiyajiniajanaa cuaara miishaaria\nmaninia na pueyara taa na naatani. Naacuajitij, cante maja na naata na\npanishano masenu tamajaaja, na jiyaniijia cuaara niquitiora na panishano\njaara na naata na niquitionu. Tamasaca jiyaca cuaara cumaquiiria\ncasamiijiu jiyajinia quiniaa.\nSequesano 23.\nCante poonijionu paniyani, cuaara poontijiosaaria. Pueya cuaara\nsaquiriojoora tamajaaja canra na poonijionu paniyani. Poontijiona cuaara\njiitiaara maninia na poontijiosano pueya. Maja poontijioshiya tii\nnaquiya miishaanutaniya. Cuaara poontijiosaaria puetunu pueyajanaa na"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ffcf2c3804d88c2411237915905f3b0f",
            "Index": 5,
            "Label": "6",
            "Size": [
                595.0,
                842.0
            ],
            "Text": "panishano na masenura.\nPuetunu poontijiosanojuanaa cuaara niquitiosaaria mariyata, pueya jaara\nmariyata miiriquiaa. Maja socua shiitianiyojua niquitioshiya tamonu naj\nuhuana.\nPuetunu poontijiosanaajanaa cuaara niquitiosaaria taricuaja na\ntapueyocuaca panishanona masenura juhuajaniya na quiniuria. Jiyaniijia\ncuaara niquiiria cante maja na naata na panishano masenu na poonijiosano\nsamijiniji.\nPoontijiosanaa na naata narta tapueyocuaca rupuetoonu na camaru nojori\nsequenura jatiqui, na tojitiniuria na sequenu na panishano.\nSequesano 24.\nPoontijiona cuaara samaateniiria na pueya. Maja poontijioshiya pueya\njuuca, niucuanio. Puetunu marijiarajanaa poontij iosanaa tarnitianishiya\nnojori camuenujunura una semana, socua naasucua, nareja naquiniuria.\nJiyacari na poonijiyaquishacari inti niquitioshiya mariyata, na\npanishano na masenura.\nSequesano 25.\nPuetunu poonijionaa cuaara niquitiosaaria taricuaja na panishano na\nmasenura, maninia na quiniuria na tapueyocuacata. Naacuajiti na naata\njiitianu na miajajau, na toqueyanio, na tianio, na narajotajanio, socua\nna panishanonio. Nera pueyaracaanu racatashiyajuhua shiitianiyojua intis\nmaninia na quiniuriaja na poonijiyaquishacari, cusosu na quishacarinio,\nmaja na naata na poonijiosacarinio, necocua mashiquio quishacarinio.\nMariyata racatashiya nera niquitiosocoriquiano jaara maja na naata\npoonijionu quiniu, tama casaaranio.\nSocua maninia cojuashiya maaji mueyaraca na quishacari, manajaraca na\nquishacarijiuhya. Puetunu naatujoorijianaa cuaara jiitiasaaria maninia.\nCante queyaraca, cante saa maaji rasanojua, naajaa, mariyata maninia\ncojuashiya.\nSequesano 26.\nCante serojonu niishiniu paniyani, cuaara niishitiojosaaria. Maja intis\nna niquitionu na serojotenu sami primariajinia. Puetunu naatujoorijianaa\nserojoteshiya. Cante socua niishiniu paniyani primaria nuhuaji, cuaara\ntiuquitiaara tamonu escuelajinia tii na niishiniu panishano\nniishitiojoshiyani. Tiuquitishiya puetunu pueyajanaa, na panishacari.\nPueyano jaara queraatia niishiya socua niishitiojosaanutaniya.\nNiishitiojonaa cuaara niishitiojoora na muerasu maninia pueyara nojori\nqúiniuria, maja saaja naserojonura. Niishitiojoshiya maja pueya na\nrerequetenura, maja sesa na miiniuria, nio naajiojuajinia. rootasano na\ntojiniuriajuhuaj. Cuaara niishitiojoora puetunu pueyajanaa maninia\nrupuetoonura, maninia j iuuj iaatioonura, maninia tarajanura tamasaca\npueya, tahue tamonu jiyajinijinio, mariyata cante maja Pueyaso tojiniu\ntaa pa tojiquiaa Pueyasocuani. Cuaara niishitiojoorajuhua maninia pa\nrupuetoosano jiyaca pa cumaquiniuria juhuajaniya pa quiniuria. Maja pa\nmiaquetoonura."
        },
        "6": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "33232aad6faf8b6e5437cdefe46b70c7",
            "Index": 6,
            "Label": "7",
            "Size": [
                595.0,
                842.0
            ],
            "Text": "Naatujoori queya na naata saquiriojonu teyano escuelate socua maninia na\nmuerasura, na muerasu cuaara niishitiojosaaria taa na queya paniyani.\nSequesano 27.\nMaja juhua taanuujusaanura jiyateshiya pueyano narta pueyata\nrerejonuucuaji shuquiriaatia pa quishacari. Maninia casaa jaara quiri\npueyara, cuaara quiiria puetunu pueyarajanaa shuquiriaatia pa quiniuria\npuetunu maniniajanaa. Maja jatashiya tamonu najuhuanaj.\nPueya jaara quiari casaa shipiniri, tama na niishiriojosanojuaaja\nnaajioree soj, casaa naariijiuhuaj, tamonu cuaara sequeyaquiiria: -Cua\nshipinishano. Janiya na camaru. Tamonu cuaara nohuaseyaquiiria na camaru\nniishishano tamajaaja na pacunura intisra. Na camarujuaaja cuaara\nniquitiosaaria intis na niishishanoocuara. Nohuasejojua saniitioshiya.\nSequesano 28.\nPuetunu pueyajanaa cuaara jiitiasaaria maninia, shuquiriaatia pa\nquiniuria puetunu maniniajanaa taa canaa sequeyacuajaani nio\nnaajiojuajiniani.\nSequesano 29.\nPuetunu pueyajanaa cuaara miiria na niishishano, maninia na tiacajinia\nquiniaa quiniuria. Saa pa miishacari puetunu pa niishishanojuanaa pocua\nsocua maninia pueyara quirini.\nPueya cuaara miiria puetunu na miiniu panishanojuanaa. Nareja maja pa\ntojiyaquiniu pa jiyaniijia rootasano, paa mariqui taajetereeri parta\npueya. Na rootasano quiya parta pueya cojuasaanura sesa na miiniuucuaji\ntamonu. Na rootasano mariyata niishitiojiya pajaniya maja sesa miijia pa\nquiniuria, mariyata juhuajaniya pa quiniuria jatiqui puetunu\npueyatajiniajanaa, mariyata socua maninia puetunu pueya quiniuriajanaa,\nmaja saaja seca pueyaja shuquiriaatia quiniuria.\nNaajuhuaj, pa miishacari pa miiniu panishano, maja pa niyajetanu canaa\nrootasano nio naajiojuajinia pa rupuetoosano jiyaca pueya maninia\nquiniuria puetunuj uanaa.\nSequesano 30.\nMaja capa serojoshiya canaa sequesano nio naajiojuajinia. Cante jiyaniya\nna naata nocuaji patanu canaa sequesano, cuno sesa niishiya canaa\nsequesano. Naarate tamonu jiyaniijianucua, tamonu maapuejuhuaj, tamonu\npueyanio, nojori cuaara cojuaara capa niishiniuucuaji canaa sequesano.\nMaja miishiya sesa. Puetunu canaa sequesanojuanaa naajiosaaquiaari\nmaninia pa miitioonura, juhuajaniya pa quiniuria jiyocua."
        }
    }
}
