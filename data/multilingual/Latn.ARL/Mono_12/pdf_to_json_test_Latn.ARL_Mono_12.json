{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466893,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Pueya rerejoquiaari pocoojonura puetunu jiyajinijiniojuanaa. Na jiyaniijianucua na\niyaronuuquiaari nojori niishiriojonura taa pa miishiya maniniani. Pueyaracaanu\nniishiriojoriquiaria. Na nuhuaji, el 10 de diciembre de 1948 nayojo quiaariiri nojori\nniishiriojosano. Niya quiya puetunu na sequesanojuanaa. Cutara maninia na sequesano.\nNa nuhuaji rerejonaari na jiyaniijianucua sequequiaari cuaara naajioora nojori sequesano\npuetunu na pueyapueecuarajanaa tama na rupaajiniajaaj a. Sequereeri cuaara pacuura na\nnaajiosano puetunu pueyajanaa jiitianura nojori naajiosano. Cuaara niishitiojoora puetunu\npueyajanaa na sequesano. Cuaara niishitiojoora escuelasjinia, pueya rerejojuacajinianio.\nJiyanohua sequequiaari cuaara niishitiojosaaria puetunu jiyacajiniajanaa. Tamonu jiya jaara\ntamaatia jiitiaa na pueya, naajaa, tii cuaara niishitiojosaariajuhua.\nPUETUNU PUEYAPUEECUARAJANAA NIYA NAAJIOSAAREE TAA PA MIISHIYANI\nTaricua pa Niishishano\nPaa niishiyani: puetunu pajaniyajanaa cartesano quiniu paniyani maninia pa quinuria. Paa\nmaninia jiitiasano quiniu paniyani. Paa juhuajaniya quiniu paniyani. Maja pa miaquetoonu\npaniniu. Pocua naa quiri paa jaara rerequeteyaquiri tamasaca, paa jaara mariyata maninia\nmiitioya puetunujuanaa.\nPaa niishiyani: pueya jaara jiyaniquiaari tamasaca pueya maja maninia miishiya juhua narta\npueya, nojori jiyanohua sesa na miiquiaari. Maninia pueyari shiriiquirii na niishishacari taa\nnaquiya miishariquiaa tamasaca pueya. Pueya jaara sesa niishiyajaa naa, maja pa naata quiniu\nmaninia mijiria. Jiyocua pa quishacari, pajaniya juhuajaniya quiniu paniyani. Paa cartesano\nquiniu paniyapa sequenura casaa pa sequenu paniyani, pa shipininiapa tojiniuria taa pa\nniishiyani. Paa cartesano quiniu paniyani pa puerenuucuaji, pa miaajenuucuajinio.\nPaa niishiyani: pueya cuaara maninia jiitiasaaria maninia rootasanota pueya mariqui\nmiaquetooreeri tamonu jaara sesa na jiitiaa, mariyata pueya jaara maja na naata na panishano\nmasenu.\nPaa niishiyani: pueya cuaara jiyano¿tioora tamonu jiyajinia quiniaa, juhuajaniya pa quiniuria\njiyocua.\nPaa niishiyani: puetunu pajaniyajanaa pa rupuetoosano jiyacajinijinio tari naajioquiaari pa\nniishishano naatej: -Puetunu pueyanojuanaa mariyata maninia jiitiashiya. Maja rerequeteshiya\ntamonu. Maja jatashiya tamonu juhua najuhuana quijia. Maajipohua cuaara miishaaria maninia\nmariyata taa canuu maninia miishiyacuaani. Paa mariyata sequequiaari: -Pa poonijiore socua\nmaninia pa quiniuria puetunujuanaa, socua casamiriacara pa quiniuriajuhua, socua cartesano pa\nquiniuriajuhuaj.\nPaa niishiyani: puetunu jiyaniijiajanaari pa rupuetoosano jiyacajinijinio sequeree na pueya\nniishitiojonutaniya pa sequesano nojori tojiniuria maninia, maja na soonuucuaji.\nPaa niishiyani: Noojiaqueya pueya niishiyaquishacari pa sequesano maja pa naata maninia miiniu\npuetunu pa sequesanojuanaa nio naajiojuajinia.\nNaaratej:\nPuetunu canaaj anaa canaa rerej osacari sequereeni:\nNio canaa naaj iosanoori puetunu pueyapueecuarajanaa quiya puetunu jiyacajiniajanaa pueya\nniishiniuria taa pa jiitianu panishiyani. Puetunu pueyajanaa cuaara niishitiojoora narta pueya\nnojori tojiniuria nio. Maja na soonu. Nia numaama nia racatare canaa sequesano maninia nia\nniishitiojonura tamasaca. Jiyaniijianucua cuaara sequeera taa miishiyani na jiyajinia pueya\ntojiniuria canaa sequesano. Cuaara niishitiojosaaria puetunu na pueyajanaa, mariyata cante\ntamonu jiyajinia quiya na jiitiasano pueyajinijinio. Naarate canaa naa sequereeni:\nSequesano 1.\nPueyano pa quishacari, puetunu pajaniyajanaa mariyata miishiya maninia, maja sooshiya tamonu.\nPuetunu pueyajanaari niishitiajaraca, jiuujiaaracanio pueyacua pa taraajenura. Naarate maninia\npa jiyanootioore juhua pa tapueyocuaca.\nSequesano 2.\nPuetunu pueyajanaa mariyata maninia miishiya taa canaa sequereeni. Maja rimiajata miishiya\ntamonu. Tahue na quishacari, naajaa. Tamueca na cuaqueyani, naajaa. Caya, maaji soj, naajaa.\nTamaatia rupaaraca, naajaa. Taa na tojiya na Pueyasoni, naajaa. Cante tamaatia jiitianu\npaniyani, naajaa. Tamaatia na quiniu, naajaa. Tamonu pueyano na quishacari, naajaa. Panishano\npueyano, soosano pueyano soj, naajaa. Casamiriaca, casamiijiu soj, naajaa. Jiyaniijia na que,\npoontijiotasusano na que, naajaa. Tamaatia na quishacari, naajaa.",
            "Image": "32c7e0659c8050fb48c769be9bb96488"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mariyata puetunu maninia miishiyajanaa cante tamonu jiyajinijinio quiyani. Na jiya jaara tama\nna jiyaniijiaracajaaja, maninia. Na jiya jaara tamonu jiyajiniji jiitiasaaree, naajaa. Na jiya\njaara shocotasaarucua miaquetoosacari, naajaa. Naacuajiti, taa na jiya quiyani, naajaa. Na\ncamaru mariyata maninia miishiya taa canaa sequeyacuajaani nio naajiojuajiniani.\nSequesano 3.\nPuetunu pueyajanaa cuaara rishiiria. Maja moshiya tamonu najuhuana. Puetunu pueyajanaa cuaara\nquiiria cartesano. Maja quiashiya tamonu pueya serura na quiniuria. Puetunu pueyajanaa cuaara\njuhuajaniya quiiria. Maja naquiya miishiya tamonu.\nSequesano 4.\nTamonu cuaara jiitiaaquiiria quiasano pueyano na serura. Maja poontijioshiya tamonu najuhuana.\nSequesano 5.\nMaja saniniujiushiya tamonu naquiya na miishacarina sequenura juucua. Mariyata sesa miijia maja\nsaniitioshiya puera naquiya na miishacari juhua nareja casaa. Maja sesa miishiya juhua sare.\nPueyano, parta pueyano.\nSequesano 6.\nPueyano jaara tamonu jiyajinia rucuanejiya, teyuno jiyajinia na quiyani, naajaa, mariyata\nmaninia miishiya taa canaa sequeyacuajaani. Tamonu jaara sesa na miirii, na camaru tonujusacari\nsaniniujiunia niquiara, cuno cuaara tojiirianoo.\nSequesano 7.\nPueyano jaara sesa miishaaree, na naata saniniuj junia niquiara tonujunu sesa miiniaacuara.\nPueyano jaara najuhuana quijia quirii, cante sesa miishaareni, naajaa. Puetunu pueyajanaa\ncuaara cojuasaaria maninia taa canaa sequeyacuajaani.\nSequesano 8.\nPuetunu pueyajanaa naata saniniujiunia niquiara tonujunu tamonuucuara, tamonu jaara sesa na\nmiirii. Saniniujiunia cuaara namiiria nera maninia na quiniuhuara.\nSequesano 9.\nMaja quiashiya pueyano najuhuana, sesa na miyaquishacari. Maja nujuatejoshiya najuhuana. Maja\ntaanuujushiya na jiyajiniji najuhuana.\nSequesano 10.\nPueyano jaara saquiriojotassaree, maja ritia saniitioshiya. Cuaara saniniujiushaaria narta\npueya niquiara, saniniujiunia niishiniuria seetanutejanaa sesa miirii, maja soj.\nSequesano 11.\nPueyano jaara saquiriojotasaaree, cuno cuaara sequesaaria maninia miijia jaara saniniujiushiya\njaatij ia. Na saniniuj iushacari cuaara nequesoreetasaaria suraatia, seetanujuanaa niishiniuria\nmaninia, sesa soj. Maja najuhuana sequeshiya sesa pueyano.\nMaja saniitioshiya pueyano na miishanoocuaji, jiyaniijia sequesano quiyaquishacari na\nmiishacari. Jiyaniijia naasucua na nuhuaji sequeya: -Maja naate pa miiniu. Saaja cante sesa\nmiya jiyaniijia sequenu nuhuaji, nojuaja cutaraari saniitioshiya. Saaja saniitioshiya taa\nnaajiosano quiya sesa na miishacari. Maja socua jiyanohua saniitioshiya taa rootasano quiya na\nmiiniu nuhuaji.\nSequesano 12.\nJuhuajaniya pa quishacari, maninia pa miishacari, maja pa taajeteshiya. Maja pa tapueyocuaca\ntaajeteshiya. Maja tamonu pa tiajinia tiuquiniu najuhuana na taajetenura pajaniya. Maja pa\nsesacashiya najuhuana. Maja pa pohuatashiya sapojonuta pueya niquiara. Paa jaara naa sesa\nmiishaareni, cuaara pohuatasaaria saniniujiunia pocua naminiuria.\nSequesano 13.\nCante na jiyajinia rucuanejonu paniyani, cuaara rucuanejoora. Naajuhuaj, na naata pacunu tee na\npaniyani. Maj a tarinitianishiya.\nCante tamonu jiyajinia rucuanejonu paniyani, cuaara rucuanejoora. Na quianu panishacariuhua\ntama na jiyajiniajaaja, maja tarinitianishiya.",
            "Image": "5cd04817b83266973e6e7e7343067252"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Sequesano 14.\nCante naquiya miishaariquiaa na jiyajiniani, na naata tamonu jiyajinia pacunu juhuajaniya na\nquiniuria.\nSocua cante seetanujuanaa sesa miiriquiaa, cuno saniniujiushiya tama na jiyajiniajaaja. Maja na\nnaata pacunu tamonu jiyajinia.\nSequesano 15.\nPuetunu pueyajanaa na naata na panishano jiya pueyanora quiniu.\nMaja Peru jiyajinia rasano najuhuana sequeshiya: -Maja Peruano quiajaniya. Naajaa, cante tamonu\njiya pueyanora quiniu paniyani, na naata naa miiniutej.\nSequesano 16.\nMashaja, niyacoo naata caminiu. Neyacarano, niquiurano jaara tamonu pueya quiya, naajaa. Jaara\ntamonu jiyajinijinio na quiniu, naajaa. Jaara tamaatia tojiya Pueyaso, naajaa. Cuaara camiiaria\nna panishacari. Naajuhuaj, na naata muerasuracara quiniu na panishacari. Maja tarinitianishiya.\nCaya, maaji mariyata maninia miishiya, mariyata cojuashiya sesa miishanoocuaji taa canaa\nsequeyacuajaani. Mariyata miishiya canaa sequesano pueya caminiu panishacari, camishano na\nquishacarinio, mariyata na cartesacari, jaara cartesaaree.\nCuaara camiiria na panishacari saaja. Caya panishacari, mariyata maaji panishacari. Maja\ncamitishiya tamonu na paniyaquishacari.\nPuetunu jiyajiniajanaa quiya queraatia tapueyocuaca. Tapueyocuaca jaara maninia quiya puetunu\njiyajiniajanaa, pa jiya cutara maninia quiniutianiya. Naarate tapueyocuaca cojuashiya.\nJiyaniijia cuaara cojuaara camishano pueya maninia nojori quiniuria na muerasuta.\nSequesano 17.\nCante jiya camarnu quiyani, maninia. Cante tamajaaja jiitianu paniya na jiyani, maninia. Cante\nnarta pueyata na jiya jiitianu paniyani, maninia.\nMaja pueyano jiya riutiocoshiya nocuaji najuhuana.\nSequesano 18.\nPuetunu pueyajanaa na naata niishiriojonu taa na paniyani. Maja miitishiya sesa na miiniu na\njiyanishano. Maja tarinitianishiya na miiniuucuaji na jiyanishano maninia na miiniu. Naacuajiti\ncuaara tojitishiiria Pueyaso taa na niishiyani. Pueyano jaara sequeya: -Maja cua niishiniu\nquiriquiaa. Janiya sesa tojiriquiaa Pueyasoni, cuno na naata cartenu tari na niishishano\ntamaatia na tojiniuria Pueyaso taa na paniyani. Cuaara cartesaaria pueya na Pueyaso panishano\nna miiniuria tamajaaja, na tapueyocuacatanio. Maja tarnitianishiya na niishitiojosacari pueya\nniquiara, na secojosacari Pueyasonio, na rerej osacarinio, na jaaquejosacarinio.\nSequesano 19.\nPuetunu pueyajanaa na naata niishiriojonu taa na paniyani. Na naata pohuatanu na niishishano.\nMaja taajeteshiya. Maja sanaajatashiya. Na naata socua niishishano masenu tiji socua\nniishishano quiyani. Mariyata na naata na pacunu socua pueya niquiara taa na paniyani;\nnaajioneequeta, radiota, pocuanuta, naajaa. Na naata na niishiniu panishano masenu tamonu\njiyajiniji. Mariyata na naata na pohuatanu panishano pohuatanu tamonu jiyacajiniara.\nSequesano 20.\nPa naata rerejonu pa tapueyocuacata juhuajaniya pa quishacari. Pa naata rupuetoonu canta pa\npaniyani.\nCante maja tamonu maapue tapueyocuacara quiniu paniyani, cuno maja rupueteshiya na\npaniyaquishacari.\nSequesano 21.\nPa jiya jiyaniijia pa saquiriojosacari, puetunu pueyajanaa cuaara naajioora cante na paniyani\njiyaniijiara jyatesocoriquiano. Naa niishishante teyanote socua pueya panishanoni. Socua\npanishano jiyateshiya jiyaniijiara. Pueya cuaara naajioora na jiyaniijiaacuara na sequenura\nmanina na jiitianura pajaniya.\nPa jiya jiitiasano casami pueyara, puetunu pajaniyarajanaa quiya. Maja jatashiya tamonu.\nPueya panishano pueya cuaara jiyatesaaria jiyaniijianucuara. Jiyaniij ianucua cuaara\nsaquiriojosaaria sequeyarucua. Maja panishano pueyaracanu tamonu jiitianura pajaniya. Na",
            "Image": "89a79299ca9457cef19afe1f43792bc0"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "nuhuaji pueya cuaara saquiriojonuhuara socua nojuaja, tamonu soj, cante socua panishanoni pa\njiyaniijiara. Jiyaniij iara saquiriojonura, pueya cuaara naajioora jiyasohuaja cante na\npaniyani, paa mariqui puerereeri sequenura pueya niquiara.\nSequesano 22.\nPuetunu parta pueyajanaa cuaara jiitiasaaria maninia, juhuajaniya quijiara pa quiniuria,\nniishijiara pa quiniurianio, maja najuhuana quijiara paquiniuria. Naarate puetunu\njiyajiniajanaa cuaara miishaaria maninia na pueyara taa na naatani. Naacuajitij, cante maja na\nnaata na panishano masenu tamajaaja, na jiyaniijia cuaara niquitiora na panishano jaara na\nnaata na niquitionu. Tamasaca jiyaca cuaara cumaquiiria casamiijiu jiyajinia quiniaa.\nSequesano 23.\nCante poonijionu paniyani, cuaara poontijiosaaria. Pueya cuaara saquiriojoora tamajaaja canra\nna poonijionu paniyani. Poontijiona cuaara jiitiaara maninia na poontijiosano pueya. Maja\npoontijioshiya tii naquiya miishaanutaniya. Cuaara poontijiosaaria puetunu pueyajanaa na\npanishano na masenura.\nPuetunu poontijiosanojuanaa cuaara niquitiosaaria mariyata, pueya jaara mariyata miiriquiaa.\nMaja socua shiitianiyojua niquitioshiya tamonu naj uhuana.\nPuetunu poontijiosanaajanaa cuaara niquitiosaaria taricuaja na tapueyocuaca panishanona\nmasenura juhuajaniya na quiniuria. Jiyaniijia cuaara niquiiria cante maja na naata na panishano\nmasenu na poonijiosano samijiniji.\nPoontijiosanaa na naata narta tapueyocuaca rupuetoonu na camaru nojori sequenura jatiqui, na\ntojitiniuria na sequenu na panishano.\nSequesano 24.\nPoontijiona cuaara samaateniiria na pueya. Maja poontijioshiya pueya juuca, niucuanio. Puetunu\nmarijiarajanaa poontij iosanaa tarnitianishiya nojori camuenujunura una semana, socua naasucua,\nnareja naquiniuria. Jiyacari na poonijiyaquishacari inti niquitioshiya mariyata, na panishano\nna masenura.\nSequesano 25.\nPuetunu poonijionaa cuaara niquitiosaaria taricuaja na panishano na masenura, maninia na\nquiniuria na tapueyocuacata. Naacuajiti na naata jiitianu na miajajau, na toqueyanio, na\ntianio, na narajotajanio, socua na panishanonio. Nera pueyaracaanu racatashiyajuhua\nshiitianiyojua intis maninia na quiniuriaja na poonijiyaquishacari, cusosu na quishacarinio,\nmaja na naata na poonijiosacarinio, necocua mashiquio quishacarinio. Mariyata racatashiya nera\nniquitiosocoriquiano jaara maja na naata poonijionu quiniu, tama casaaranio.\nSocua maninia cojuashiya maaji mueyaraca na quishacari, manajaraca na quishacarijiuhya. Puetunu\nnaatujoorijianaa cuaara jiitiasaaria maninia. Cante queyaraca, cante saa maaji rasanojua,\nnaajaa, mariyata maninia cojuashiya.\nSequesano 26.\nCante serojonu niishiniu paniyani, cuaara niishitiojosaaria. Maja intis na niquitionu na\nserojotenu sami primariajinia. Puetunu naatujoorijianaa serojoteshiya. Cante socua niishiniu\npaniyani primaria nuhuaji, cuaara tiuquitiaara tamonu escuelajinia tii na niishiniu panishano\nniishitiojoshiyani. Tiuquitishiya puetunu pueyajanaa, na panishacari. Pueyano jaara queraatia\nniishiya socua niishitiojosaanutaniya.\nNiishitiojonaa cuaara niishitiojoora na muerasu maninia pueyara nojori qúiniuria, maja saaja\nnaserojonura. Niishitiojoshiya maja pueya na rerequetenura, maja sesa na miiniuria, nio\nnaajiojuajinia. rootasano na tojiniuriajuhuaj. Cuaara niishitiojoora puetunu pueyajanaa maninia\nrupuetoonura, maninia j iuuj iaatioonura, maninia tarajanura tamasaca pueya, tahue tamonu\njiyajinijinio, mariyata cante maja Pueyaso tojiniu taa pa tojiquiaa Pueyasocuani. Cuaara\nniishitiojoorajuhua maninia pa rupuetoosano jiyaca pa cumaquiniuria juhuajaniya pa quiniuria.\nMaja pa miaquetoonura.\nNaatujoori queya na naata saquiriojonu teyano escuelate socua maninia na muerasura, na muerasu\ncuaara niishitiojosaaria taa na queya paniyani.\nSequesano 27.\nMaja juhua taanuujusaanura jiyateshiya pueyano narta pueyata rerejonuucuaji shuquiriaatia pa\nquishacari. Maninia casaa jaara quiri pueyara, cuaara quiiria puetunu pueyarajanaa\nshuquiriaatia pa quiniuria puetunu maniniajanaa. Maja jatashiya tamonu najuhuanaj.",
            "Image": "87e1b61a4f828e607a4753aec145d8e7"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Pueya jaara quiari casaa shipiniri, tama na niishiriojosanojuaaja naajioree soj, casaa\nnaariijiuhuaj, tamonu cuaara sequeyaquiiria: -Cua shipinishano. Janiya na camaru. Tamonu cuaara\nnohuaseyaquiiria na camaru niishishano tamajaaja na pacunura intisra. Na camarujuaaja cuaara\nniquitiosaaria intis na niishishanoocuara. Nohuasejojua saniitioshiya.\nSequesano 28.\nPuetunu pueyajanaa cuaara jiitiasaaria maninia, shuquiriaatia pa quiniuria puetunu maniniajanaa\ntaa canaa sequeyacuajaani nio naajiojuajiniani.\nSequesano 29.\nPuetunu pueyajanaa cuaara miiria na niishishano, maninia na tiacajinia quiniaa quiniuria. Saa\npa miishacari puetunu pa niishishanojuanaa pocua socua maninia pueyara quirini.\nPueya cuaara miiria puetunu na miiniu panishanojuanaa. Nareja maja pa tojiyaquiniu pa\njiyaniijia rootasano, paa mariqui taajetereeri parta pueya. Na rootasano quiya parta pueya\ncojuasaanura sesa na miiniuucuaji tamonu. Na rootasano mariyata niishitiojiya pajaniya maja\nsesa miijia pa quiniuria, mariyata juhuajaniya pa quiniuria jatiqui puetunu pueyatajiniajanaa,\nmariyata socua maninia puetunu pueya quiniuriajanaa, maja saaja seca pueyaja shuquiriaatia\nquiniuria.\nNaajuhuaj, pa miishacari pa miiniu panishano, maja pa niyajetanu canaa rootasano nio\nnaajiojuajinia pa rupuetoosano jiyaca pueya maninia quiniuria puetunuj uanaa.\nSequesano 30.\nMaja capa serojoshiya canaa sequesano nio naajiojuajinia. Cante jiyaniya na naata nocuaji\npatanu canaa sequesano, cuno sesa niishiya canaa sequesano. Naarate tamonu jiyaniijianucua,\ntamonu maapuejuhuaj, tamonu pueyanio, nojori cuaara cojuaara capa niishiniuucuaji canaa\nsequesano. Maja miishiya sesa. Puetunu canaa sequesanojuanaa naajiosaaquiaari maninia pa\nmiitioonura, juhuajaniya pa quiniuria jiyocua.",
            "Image": "d8ad53e89598a9976b89b919193d3c5f"
        }
    }
}
