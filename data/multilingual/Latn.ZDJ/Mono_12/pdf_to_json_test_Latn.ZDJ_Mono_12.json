{
    "MetaData": {
        "Author": null,
        "Creation_Date": 1581471571,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "c3b46f662e475028249646ddd7884634",
            "Index": 0,
            "Label": "1",
            "Size": [
                595.0,
                842.0
            ],
            "Text": "ANZIMIYO LA KILEMWENGU UHSU ZE HAKI ZAKI BINADAMU\nMukadima\n1- Ha mwakinisho ukaya ho ukubali ye sheo shaho wo ubinadamu piya pvamwedja ne ze haki za\nwadjibu zaho usawa, zahao, uwo ndo mshindzi waho uhuria, no mlidzanyiso haki, ne amani yahe\nduniya kamili.\n2- Ha mwakinisho ukaya wo upuzi no uwoneya ze haki zaki binadamu zika tsongeza yazitrendwa zaki\ndjinga za utunkiza na ukaya wo mzalihano wa duniya yidjo ustehi wo uhuriya wamakaulu, na imani,\nduniya yidjo upukana na mashangaza na usikini siki, uirendeha bombeyo la mwando la hayini\nmwanadamu.\n3- Ha mwakinisho ukaya zo muhimu ho uhifadhwi zehaki zaki binadamu harumwa daula yi rumiyao\nshariya yili ye mwanadamu yatsi djihundre harumwa wadjibu yauhima ha shari kinyume no urendzwa\nmvuu, no ukadamiziwa.\n4- Ha mwakinisho ukaya zo muhimu ho utriya djitihadi wo mparano no uwandzani baina yahe ze\ndaula.\n5- Ha mwakinisho ukaya harimwa le katiba mshindzi lahe lekukumanyo lamadola ye ze umma zi\ntekeleza hamara yasaya wo amini zehaki mshindzi zahe mwanadamu, harumwa mastehi na mpvamo wo\nundru waki binadamu, pvamwedja na usawa wahe zehaki zaho wanadamu wanawashe no wanadamu\nwanaume. Tsibahi ze umma yizo zitekelza wo utaanrifu wahazo wausayidiya wo mpuwo ngayo wa\nmaesha yaki mudjtamaan na usimiza sharutwi ndjema zayidi za maesha harumwa unafasiya mwindji.\n6- Ha mwakinisho ukaya ze daula wanashama zidjitoleya udhwamini pvamwedja ne lekungumanyo lahe\ndjumwiya ya madola, womstehilwa ha kweli no ulemengu kamili, wahe ze haki zaki binadamu ne ze\nnyihuriya mshindzi zahahe.\n7- Ha mwakinisho ukaya mwelewano sawa wapwadzima wahe ze haki ne ze nyihuria yizo ndrongo\nmuhimu hakuwu harumwa utekeleza haudjimilfu ye anhadi yamdjitoleyo yinu.\n8- Le Barazaka Kuu lahe Djumuyian ya madola ngotekelezao ha dji kuwu ukaya le Katiba\nlakilemengu lahe zehaki zaki binadamu ndo faliki yahe ze umma ne ze daula zowontsi yili hayina\nmwanadamu hau kugumanyo la wanadamu harimwa wo mudjtamaan wadjo ukana le Katiba linu ho rohoni,\nwakazane ha ndziya zaho msomo ne malezi, wayeneze ho mstehilwa wahe zehaki ne ze nyihuriya\nzinu, warudi wasane wayeneze ha tartibu za furswa zaki daula za upole na zaki madaula za\nmpatano wo ukubaliwa no mtrilwa dziyani ha msinadi ne ze raanyia zahe ze daula wanashama na ne\nze raanyia zahe ze ntsi ziliyo hotsini mwa ze dhamana zahazo.\nFaslu ya handa\nWo wanadamu piya wo uzalwa na uhuriya na usawa waki undru na uhaki. Wo upwawa ankili na\nurambuzi hayizo yilazimu warwaliyane hazitrendwa na fikira zaki unanya.\nFaslu ya pvili\nHayna mwanadamu gudjo djuwa udjinasbisha ne zehaki ne ze nyihuria zoontsi za tekeleziwa harimwa\nlekatiba linu, pvatsina ubaguzi utsoka wontsi, tsi wakabila, warange, wa udru ume hau udru\nushe, wa lugha, wa dini wa fikira zasiyasa hau ubaguzi mdrwadji wutsokao wontsi.\nNa wadjawu kayitsu lazimu pvakaye ubaguzi wa mwanadamu yalawa harumwa ntsi hau yipande sha\narudhwi hasibabu ndo mkayo wahe yentsi hau ye ardhwi yiyo waki siyasa, shariya hau djirma\nharumwa wo ulemengu waki madola. Reka ntsi yiliyo uhuru, hau yatawaliwa hau yaleziwa daula\nnyidrwadji, hau yitso udjimiliki, hau yatsu timu uhuria hezedjiha piya.\nFaslu ya raru\nHayina mdru ngena haki yaenshi, yeke huriya, wo undru wa hahe upvamwa.\nFaslu ya ne\nKapvatsi mdru yalazimu yarendwa mtrwana hau mrumwa ; wo uitrwana ne biyashara ya watrwana\nyiharamishiwa he ze surwaya piya.\nFaslu ya tsanu\nKapvatsi ruhusa ya wu uonndowa mwanadamu, hau umfanyiliya zitrendwa zapewu zakinyama hau za\nupvanguwa wo ubinadamu hahahe.\nFaslu ya sita\nHayina mwana damu ngena haki yaukubaliwa ye mahala piya yadjihudrao wo undru waki shariya"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "e3f2b31b1c2240dc1428d7d003198867",
            "Index": 1,
            "Label": "2",
            "Size": [
                595.0,
                842.0
            ],
            "Text": "wahahe.\nFaslu ya fukare\nWo wanadamu piya wo sawa ho usoni mwe shariya nao gwaona yehaki yauhafadhwiwa ne shariya. Wo\nwanadamu piya ngwaona haki yauhifadhwiwa hausawa na haini ubaguzi wudjo utaandiya le katiba na\nhaina ntsongeza ya ubaguzi.\nFaslu ya nane\nHaina mwanadamu ngena haki yauhundra maredjeyi yakweli usoni mwa yeze mahakama zalazimu haudayi\nzehaki mshindzi yakubaliwa zo ne shariya mshindzi hau ze shariya mbali na mbali.\nFaslu ya shenda\nKapvatsi mwanadamu udjodjuwa ubaliliwa, ya fungwa hau yatolwa sistani hadji layezi.\nFaslu ya kume\nHaina mdru ngena haki, harumwa usawa watimiya yayishiliwa ha uandilifu harumwa trengwe ni\nmahakama yalona uhuriya pvatisna pendzeleya. Mahakama yadjo utekeleza yese haki ne ze wadjibu\nzahahe, hau yadjo uwonesa wo ukweli wahe yizo yatuhumlwa nizo harumwa upande wamahakama ya\nzitrendwa zidziro.\nFaslu ya kume na mwedja\nHaina mdru ya tuhumlwa na yitrendwa sha taandiya ye shariya yekadji uka dhwamana wa hasho raha\nwo udwamana uwo wedja pwenulwa kihaki harumwa ma hakama ya mubaha yamnika ze haki zalazimu zau\ndjidafiu.\nKapvatsi mdru udjo djuwa ufungwa ha zitrendwa hau mpuzi ndrongowo wa zaya hatwari, yikawo\nkazidjaka za ziyilwa ne shariya shahe ntsi yahahe hau ye sha kilemengu. Wo wakati she yitrendwa\nhau wo mpuzi drongowo uwo wa fanyishiha. Tsibahi yemdru uwo kana udjuwa uhukumlwa zifungo\nzidziro za zayidiya yizo zakahuendeleya wo wakataki she yintrendwa sha fanyishiha.\nFaslu ya kume na mbili\nKapvatsi ruhusa ya mwnadamu udjilwa kiyigozi sha mvuu harumwa yemayesha ya ndani yahahe, yahe\nfami yahahe ne ledaho lahahe hau yemawaswiliyano yahahe ha upulwa sheo na sharafu. Haina mdru\nngena haki ya hifadhwilwa ne shariya ha upukana na zitrendwa djezi.\nFaslu ya kume na draru\nHaina mdru ngena ruhusa ya uzuguliya ha unafasi na utzunguwa yemakazi yahahe harimawa ye ntsi.\nHaina mdru ngena haki ya udjuwa ya lawe harumwa haina ntsi baishe nde yahahe yarudi ya\nyiredjeyi.\nFaslu ya kume na nne\nHaina mdru ya dungwa ha shari, ngena haki ya utsaha hifadwi ha upuwa makayo yili ya yihundre\nharumwa ntsi zidrwadji.\nYe haki yinu kayina ufayi yeka ye mdru ha tuhumlwa na utsahwa hasababu zitrendwa za hukumlwa\nuka zapewu ne shariya shirumiliwao wo wandru piya hau hasibabu zitrendwa kinyume ne ze faliki\nne ze fikira mshindzi zahe Djumuyia Ya Madola.\nFaslu ya kume na tsanu\nHaina mdru ngena haki ya ukana urayiya wa daula.\nKapvatsi mdru wu djo djuwa upvohwa wo urayiya wahe, hau yehaki ya ubadili urayiya pvatsina\nustehi shariya.\nFaslu ya kume na sita\nHaina mdru ya blighi mdrume hau mdrumshe pvatsina ubaguzi wa kabila, wa uranyia hau wa dini,\nnge ahaku ya fanye ndola ya wunde fami. Mdrumshe na mdrume ngwaona haki za sawa ho fungwa ye\nndola, harumwa wo muda wa myeshi hayo, no mtsambaliyo hayo.\nYe ndola kaina udjuwa ufungiha pvatsina wo mkubali ha radhwi ya muyo wahe ye mbwana ne bibi\nharusi wadjoka ulolana.\nYe fami nde nguzo yihimisao wo mudjtamaan niyo ngiyo ahaku yi hifadwilwa no mudjtamaan ne\ndaula."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "0c9aeb5725608c3420a687ac8476c8f9",
            "Index": 2,
            "Label": "3",
            "Size": [
                595.0,
                842.0
            ],
            "Text": "Faslu ya kume na mfukare\nHayina mdru ngena haki ya umiliki mpbahidru wayedje hawu ha upvamodja na wandru.\nKapvatsi mdru udjodjuwa upvoha ye miliki yahahe ha dziya zitso za haki.\nFaslu ya kume na nane\nHaina mwanadamu ngena uhuriya wa fikira, na hisi, na wa dini. Wo uhuriya uwo utsanganya wo mdru\nudjuwa ubadili dini hau yakini pvamwedja na utekeleza yedini hau ye yakini yahahe wayetche hau\npvamwedja na wandru, harumwa trengwe hau ho ndani hahe, msomo na zitrendwa, na utekeleza ze\nnguzo zahayo na ne zedasturi.\nFaslu ya kume na shenda\nHaina mwana damu ngena haki ya uhuria wa uwoni na udjitekeleza, yizo ngazifasiriyo ukaya nkana\nudjuwa utaambishiwa hasibabu ndo uoni wahahe. Naye ngena haki ya utsaha, na uhundra, na\nutrangaza pvatsina yizingiri ya mipaka ya ntsi, ye ze taanrifa, ne ze fikira he zendziya\nzoontsi za matrangazo na mtamkuo.\nFaslu ya yishirini\nHaina mdru ngena haki ya hu udjiliyana na na utsnaganyiha na wandru ha amani.\nKapvatsi haki yamdru urendzwa vuu ya ndjiye harumwa shama shitsokao.\nFaslu ya yishirini na mwedja\nHaina mdru ngena haki ya udjuwa utrendeya ze ndrongowo zaki daula zahe ye ntsi yahahe, reka\nndaye waye, reka hau wakili wandru yawa tsunguwa ha unafasi.\nHaina mdru ngena haki ya undjiya harumwa ze hazi zaki daula ha sharutwi za sawa.\nYe mawoni ya tekeleziwa ne ma rayia yo ndo mshindzi waho mwendeso ye enzi wahe madhwamana wa\ndaula. Ye mawoni yayo wadjibu ya tekeleziwa pandza hata pandza, ha voti ndrahafu, za huntsanya\nye marayia piya wapasiwa nizo ha usawa, na ustehi ye siri ya voti hau ha udunga ndziya zi fanao\nnizo zidjo ustehi wo uhuriya wa uvoti.\nFaslu ya yishirini na mbili\nHaina mdru ngena haki, holiho yeye mwana shama, harumwa wo mudjitamaan ya hundre ye hifadhwi\nyalawana nuwo; ngena ruhusa wadjawu ya uhundra mtekelezo wahe ze haki zaki tumo na ankiba zaki\ndaula, na ne zehaki zaki mudjtamaan na utamaduni ziliyo wadjibu ho djumwa wo mkayo mdru hahe na\nne zenkuliyo zaho wo ubinadamu wahahe. Yizo mpiya ha tartibu na djitihadi zahe daula yahahe hau\nwo msaanda wahe ze daula zindrwadji, ha upvimisa ze ntchida zaki mali zahe ze ntsi.\nFaslu ya yishiri na draru\nHaina mdru ngena haki ya fagne hazi tsena ngena wo uhuria wa utsunguwa ye hazi ya dzao harumwa\nmasharutwi ya hazi ya haki yadjo humdjipviya yarude ya hifadhwiwa no ubure.\nWo wandru piya ngwaona haki pvatsina ubaguzi utsokao walipwa mshahara wa sawa harumwa hazi za\nsawa.\nHaina mdrwahazi ngena haki yalipwa mshahara wakiasi udjo humtosha udhwamini maesha yaki\nbinadamu yahahe ne ahli yahahe udjo udugwa yeka zilazimu ne ze hifdwi zidrwadji za lazimu.\nHaina mdru ngena haki ya trunge sindika ndayena wandru wasaya, hau yadjiye harimwa sindika hau\ndafiou ze haki zaki maesha zahahe.\nFaslu ya yishirini na nne\nHaina mdru ngena haki ya uvumzi na udjifwariya mbapvi hususwa ndo udjimiza muda wa hazi\nwakiyasi na konje zamdru ulipvwa zidjo uka za muda hata muda.\nFaslu ya yishirini na tsanu\nHaina mdru ngena haki yakane maesha ya utosha ya kingiye ye swiha, mkayo ndro wahahe ne ahli\nyahahe, hususwa upande wa shahula, mavazi, nyumba, unono, pvwamedja na uhifadhwiwa wo undru\nwahahe wakati yatso hazini, yalo mwade, hau yatso ushinda, hau yafiwa ne mshe hau ye mdrume hau\nyeka hapuziziwa ne ze tchida za uenshi hasibabu ndrongo zamdjiriya yatsu zitsonga yemwinyi.\nWo uzazi no ulezi yilazimu zi sayidiwa ha msada mahsusu. Wo wana piya wa zalwa harimwa nikahi\nhau pvatsina nikahi ngawona haki wahifadwiwa sawa."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "c189ce50f80fdaf1797db2ce0210e429",
            "Index": 3,
            "Label": "4",
            "Size": [
                595.0,
                842.0
            ],
            "Text": "Faslu ya yishirini na sita\nHaina mdru ngena haki ya uhundra msomo na malezi yabure, hususwa ndo msomo wa ntsini no msomo\nmshindzi. Wo msomo waki technik no msomo wahazi ngelazimuyo uyeneye. Wo msomo wadjuwu\nngelazimuyo yibuliwa wo wandru piya hau sawa na udunga ye wo udjuzi wa haina mdru.\nWo msomo nga ulazimuwo ukane faliki za ubasawa wo ubinadamu wahe mwana na utriya mvuu ho ustehi\nze haki zakibinadamu ne ze nafasi mshindzi. Ngelaziwuwo wo msomo wu triye mvuu wo mwelewano, wo\nmdjuliyano, no uwandzani baina yahe ze daula ne zikuru zaki makabila hau dini, pwamwedja no\nwsayidiyo ze hazi zahe Ye Djumuyian ya Madola za usimiza ye amani.\nWo wanduze waho wana, ngwano ha mwando ye haki ya utsauwa ye malezi wandzao wanike wo wanahao.\nFaslu ya yishirini na mfukare\nHaina mdru ngena haki ya ndjiye harumwa ye maensha yaki tamaduni yaho mudjitamaan, yahundre ze\nfayida zaho udjizi waki swanaa yarudi tsena ya ndjiye harumwa yemayedelo yaki sayansi ne ze\nfayida zahayo.\nHaina mdru ngena haki yahondrane na hifadhwi yahe ze fayida zaki muyo na za maensha za lawana\nna haina mtrungo wahahe milki, waki sayansi, maandzishi, hau waki swanaan.\nFaslu ya yishrini na nane\nHaina mwanadamu ngena haki pvakaye myenshi harumwa wo mudjtamaan wakilemengu wa hawa ya urusu\nuhifadhwi ze haki ne ze nyihuria za tekeleziwa harumwa lekatiba linu.\nFaslu ya yishiri na shenda\nYe mwanadamu ngena wadjau ze wadjibu zahahe ho djumwa wo mudjamaan yikao ndo uruhusuo uwotche\nwo mlamho ne ze kuliyo zaho undru wahahe hau nafasi watimu ukubali.\nZe haki ne ze nafasi za haina mdru nkazitsina yizingiri yitso nde zahantsiwa ne sharia wizotche\nyili uhifadhwi, ukubali na ya ustehi ze haki ne ze nafasi zaho wo wandru wadrwadji na udjibu ze\nwadjbu zaki malezi yabinadamu, na ustehi wo utrulivu, no mkayo ndro walazimu mudjtamaan wki\ndemokrasi.\nZe haki ne ze nafasi yizo nkazina udjuwa, haina namna yoontsi, zende kinyume ne ze faliki ne ze\nanzma zahe Ye Djumuyian ya Madola.\nFaslu ya mengo miraru\nKapvatsi faslu yahe le Katiba linu lidjo udjuwa li fasiriwa ni Daula, Yikundi sha wandru, hau\nmdru yitsokao ha udhumaniya ndrongowo hau yitrendwa yili utriya shaka ha umenya yeze haki ne ze\nnafasi zatekeleziwa harimwilo."
        }
    }
}
