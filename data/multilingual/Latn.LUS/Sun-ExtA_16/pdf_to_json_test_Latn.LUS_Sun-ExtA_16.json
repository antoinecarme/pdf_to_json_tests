{
    "MetaData": {
        "Author": null,
        "Creation_Date": 1581469352,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c040f91b8d6bd5b8636e2bdc75b6c071",
            "Index": 0,
            "Label": "1",
            "Size": [
                595.0,
                842.0
            ],
            "Text": "?\nThuhma\nMihring nun zahawmna inhriatsak leh mi zawng zawngten kan pianpui dikna leh chanvote\ninangtlânga inngaihpawimawhsak tawnna hi zalênna, dikna leh khawvel pum pui remna leh\nmuanna innghahna lungphûm a nih avang te,\nMihringte dikna chanvo (Human Rights)-in ngaihnêp leh ngaihthah a hlawh apianga\nkhawvelah tawrhna nasa tak lo thleng thin a, chumi avanga mitinten kan thlâkhlelh leh\nkan vei zâwng sawi chhuah theihna tur leh hlauhna leh tlâkchhamna lak atanga kan fihlim\ntheihna tur boruak te a tihchhiat thin avang te,\nTharum hmanga inawpbeh avanga loh theih lohva mipuiten an dikna leh chanvote tharum\nthawha an sual chhuah a ngaihlohna tura ram rorêl khawlin mihring dikna leh chanvo\nhumhalhna dan a lekkawh reng a ngaih a vang te,\nRam hrang hrang leh hnam hrang hrangte inkara inunauna tha tak vawn nun reng hi thil\npawimawh tak a nih avang te,\nUN Dânpui (Charter) hnuaiah member ram zawng zawngten mihring dikna leh chanvo te\nhumhalh tlat tul an tihzia an puanchhuah avang te leh mihring nun hlutna leh zahawmna\nte, mipa leh hmeichhe intluktlânna chungchâng te, hmasawnna leh zalênna zau zâwk neih\nzelna kawngah te zau zawka tanho zel an duh thu an puan chhuah avang te,\nMihring dikna leh zalênna vawng him zêl tura member ram ten UN thlazâr hnuaia thawkho\nzêl tura thu an tiam avang te leh,\nChu thutiam hlenchhuak tur chuan hêng mihring dikna leh chanvo te hriatfiah hi thil tul\ntak a nih avang tein,\nTunah hian, General Assembly chuan he Thupuanchhuah (Declaration) hi a puangzâr ta a\nni. He MIHRING DIKNA CHANVO THUPUANCHHUAH (UNIVERSAL DELCARATION OF HUMAN RIGHTS) hi\nkhawvela mi hnam tin leh chi tinte tan hmasawnna chhinchhiah tlâk a ni a, hei hian\nmitinte chu he Thupuanchhuah vawng reng chunga mimal dikna leh chanvote chawisân leh\nzirtîrna kawngah mawh min phurhtîr vek a, member ramte chuan an ram chhung leh ram\ndangte nena an inkarah leh an awp ram hrang hrangah pawh mi zawng zawng huap he mihring\ndikna leh chanvo chawisân leh inzah sak a, a taka hlenchhuahna kawngah mawh an phur vek\na ni.\nArticle 1\nMi zawng zawng hi zalêna piang kan ni a, zahawmna leh dikna chanvoah intluk tlâng vek\nkan ni. Chhia leh tha hriatna fîm neia siam kan nih avangin kan mihring puite chungah\ninunauna thinlung kan pu tlat tur a ni.\nArticle 2\nHe Thupuanchhuah (Declaration)-in a tarlan mihring dikna leh zalênna hrang hrangte hi\nhnam hran avang te, vun rawng danglam avang te, mipa leh hmeichhia nih avang te, sakhua\nleh politics thila ngaihdan hran avang te, chi leh kuang thu emaw, neihsum hil emaw leh\npian leh mûrna emaw leh dinhmun inthlauh thu emaw avang tea inthliar hranna awm miah\nlova mi tinten kan chanvo a ni a.\nChubâkah, mi tumah an thu kalpui dan avang emaw, an ram kalphung leh ram rorel dan"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "161e7c7f1207a028e94de8fa7b324367",
            "Index": 1,
            "Label": "2",
            "Size": [
                595.0,
                842.0
            ],
            "Text": "danglam avang emaw leh ram zalên an ni emaw, mi awpbeh ram an nih avang emawin\nthliarhran leh thlauhthlâk a thiang lo bawk.\nArticle 3Mitinte hian nung turin dikna kan nei vek a, zalênna leh mimal nun thlamuanna\nte hi kan chanvo a ni.\nArticle 4\nMi tumah chhiahhlawh leh sal anga chhawr luih phal a ni lova, sal neih leh mihringa\nsumdawnna lam chi reng reng khap tlat a ni.\nArticle 5\nMi tumah sawisak leh nghaisak phal a ni lova, mihring zahawmna ti bawrhbâng zâwng leh\nrãwng lutuka inhremna lam chi rêng rêng phei chu tu chungah mah lekkawh tur a ni lo.\nArticle 6\nMitinte hian khawi hmunah pawh dan hmaah chuan mi pangngai anga enkawlna dawn hi kan\nchanvo a ni.\nArticle 7\nDan hmaah chuan tute pawh kan intluk tlâng vek a, thleibîk awm miah lova dan humhimna\nhi kan zavaia chanvo a ni. He thuthlung palzût zawnga thliarhranna awm thei lak atanga\ndanin intluktlânga a vênhimna hi kan chanvo theuh a ni.\nArticle 8\nRam danpuiin a pêk mimal dikna leh chanvo palzûtna avanga tawrhna chungchângah mi\ntupawh an ram rorelnaah an zualko thei a ni.\nArticle 9Mi tumah apâwng ataka man emaw, hrên luih emaw leh hnawhchhuah emaw tur a ni\nlo.\nArticle 10\nMi tupawh thilsual tia puh a nihin a chungchang rel fel turin rorelna dik leh lai a\nchunga hlenchhuah a nih theih nan dik taka rorel saktu tur rorelna dawn chu a chanvo a\nni.\nArticle 11\nMi tupawh sual lian tham khawiha puh an nihin an thil tih sual chu finfiah a nih hma\nchuan misual anga ngaih nghal ngawt tur a ni lova, a insawi fiah theihna hun remchang\nsiam sak ngei chu a chanvo a ni.\nMiin thilsual a tihin chu a thilsual tih chu a thilsual tih laia ram danpuiin hremna\ntham tlinga a lo puang tawh a nih si loh chuan chu a thil tihsual avang ngawt chuan a\nchungah hremna lian tham lekkawh ngawt tur a ni lo. A thil tihsual phû tâwka hremna lo\nawm sa bâk chu a hnu lamah a chungah hremna na zâwk lekkawh pawh a rem bawk hek lo.\nArticle 12\nApawng atakin tu chungah mah ama mimal nun tibawrhbâng zâwng leh an chhungkua, in\nchhung khawsak leh midangte nena an inbiakpawh danah leh ama mimal zahawmna leh hming\nmawinate tihliau zâwnga inrawlh a rem lova. Mitinte hian chutianga chêtna lam chi rêng"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "4d6066f7f3a45fd22793bad97720b656",
            "Index": 2,
            "Label": "3",
            "Size": [
                595.0,
                842.0
            ],
            "Text": "rêng lak atanga danin venhimna a pek chu an chanvo a ni.\nArticle 13\nMi tu pawhin mahni ram chhungah chuan zalên taka chêttlat leh inbenbel theihna hi a\nchanvo a ni.\nMitinte hian an ram chhuahsan theihna emaw an rama kir leh theihna emaw hi an dikna leh\nchanvo a ni bawk.\nArticle 14\nMitinte hian sa himna atana raltlân theihna emaw inhumhimna zawn emaw hi an chanvo a\nni.\nUN thuthlung leh dinchhan pawhin a duhloh lam thil emaw politics thila inhriat\nthiamlohna mai piah lam thil avanga hremna lekkawhna tur thil anih si chuan mi tumahin\nheng dikna leh chanvote hi a chunga hremna pumpelh tum nan a hmang thei lo thung ang.\nArticle 15\nMi tinin a ram mi leh sa nih theihna chanvo an nei a ni.\nMi tumah hi ram khua leh tui a nihna apâwng ataka hlihsak ngawt theih an ni ramdang mi\nleh sa nih an duh pawhin an kawng pawh dal sak ngawt theih a ni chuang lo.\nArticle 16\nHmeichhia leh mipa, mi puitling chin chuan, hnam hran vang emaw, khua leh tui nihna\nhran vang emaw leh sakhaw biak hrang nihna avang te emawa dâltu awm lovin nupui pasala\ninneih leh chhungkaw din theihna chanvo an nei vek a. Nupui pasala insiam leh nupa nun\nhman chungchang leh inthen leh thuah pawh chanvo intluk tlang an nei vek a ni.\nInneihna hi a innei turte duhthlanna fîm tak leh an remtih dunna ngeia ruahman tur a\nni.\nChhungkaw din thu hi khuanu remruat thil a nih angin khawtlang leh thuneihna pawhin a\nzah sakin a pawmpui ngei tur a ni.\nArticle 17\nMi tinte hian mahnia rosum neih emaw leh midangte nena intawm emaw theihna chanvo an\nnei a.\nMi tumah a pawng atakin a rosum te hnehchhuh tur a ni lo.\nArticle 18\nMitinte hian eng ngaihtuahna leh, chhia leh tha hriatna hman leh sakhaw biak thuah\nzalênna kan nei. He chanvo hian sakhaw biak thlâkthleng thu leh mimal duhdan tih\ndanglam thu pawh a huam a, chu zalênna chu mimal leh vantlâng zîngah te pawh kan hmang\nthiang a, hei hian kan sakhaw biak dan phung leh kan zirtîr dan leh kan kalpui dan te\npawh a huam vek a ni.\nArticle 19\nMitinin mahniin ngaihdan neih leh puanzar theihna zalên kan nei; he zalênna hian tuma"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "dfbad2e063cf888b2a8cdbb03c7b3642",
            "Index": 3,
            "Label": "4",
            "Size": [
                595.0,
                842.0
            ],
            "Text": "tihbuai lohva ngaihdan neih te, ramri awm lova eng hmanrua ber emaw hmanga hriat tur\nzawh chhuah te, dawnsawn te, puanzâr te pawh a huam a ni.\nArticle 20\nMitinte hian râlmuang taka inkhâwm leh pawl din te hi kan dikna leh chanvo a ni.\nMi tumah tihluihnain pawlah kan teltîr tur a ni lo.\nArticle 21\nMi tupawh mahniin emaw kan aiawh kan thlan chhuah kal tlangin emaw ram rorêlna khawlah\ntelve a thiang a ni.\nMi tupawhin mahni ramah chuan sawrkar hmalaknaah dawngtur leh thawkturin chanvo intluk\ntlâng an nei vek a ni.\nRam chhung mipui duhdan hi sawrkar innghahna a ni tur a ni a, chu mipui duhdan chu\nhunbi ruat fel tak hmanga inthlanna kal tlanga siam chhuah a ni thin tur a ni a, chu\ninthlanna chu mi puitling chin ten zalên leh felfai taka mi dangte hriatpui theih loh\nduhthlanna an siam hmanga din a ni thin tur a ni.\nArticle 22\nMi tupawh vantlang nuna a pêng pakhat a nih ve avangin lungmuang taka khawtlang nuna a\ntel ve chu a chanvo a ni a, mimal zahawmna vawnhim nan leh mimal nun chawikan nan ama\nram bilin emaw, khawvel huapa thawhhona pawl atangin emaw ei leh bar, vantlang leh\nhnamziain dikna chanvo a pek theihte hmangin hei hi hlenchhuah sak tur a ni.\nArticle 23\nMitinte hian kan thiam zâwng leh theihna mila hnathawh hi kan dikna chanvo a ni a,\nthawh duhzâwng te, hnathawhna hmun hrisêl leh tha thlan theihna te leh hna hnathawh tur\nneih loh laka vênhimna te hi kan chanvo a ni.\nMi tute pawhin inthliar hranna awm lovin hna thawh inangah chuan hlawh thuhmun dawn hi\nan chanvo a ni.\nMi tupawhin hna a thawh chuan a mihring zahawmna vawn himsak leh a chhungkaw tana\nchhenfâkawm a nih theih nan a thawh phu tawk hlawh a hmuh leh a tul anga thuneitute\nvênhim chu a chanvo a ni.\nMi tupawhin a hamthatna atan sumdawng pawl a din thiangin a lo ding tawh sa a zawm thei\nang.\nArticle 24\nHahchhawlhna hun thâwl leh zalên neiha, hnathawh hunbi tuk fel tak leh hlawh bi kiam\nchuang loa chawlh hunbi fel tak neih hi mitin chanvo a ni.\nArticle 25\nMi tupawhin nunphung pangaia nun theihna atana tul, amah leh a chhungkaw tan pawimawh\nhriselna leh chhungkaw tana innghahna tlâk ei leh bar, silh leh fên leh in leh lo,\ndamdawi leh tul dangte neih hi a chanvo a ni a, hnathawh tur neih loh avang te leh\ndamlohna te, kuttualleichham thulah te leh, kawppui sun thuah leh kum upat tawh avanga\nmahni inchhawmdawl theilo dinhmuna a lo ding ta te anih pawha intundin ve theih nana"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "0ef831d3e434225b685f3ef232250862",
            "Index": 4,
            "Label": "5",
            "Size": [
                595.0,
                842.0
            ],
            "Text": "chhawmdawlna dawn hi a chanvo a ni.\nNu leh naupangte hian enkawlna tha tak dawn hi an chanvo a ni a. Naupang tupawh nupa\nkara piang kher lote pawhin vantlang atanga enkawlna dawn hi an chanvo a ni.\nArticle 26\nZirna hi mitinte chanvo a ni a. Chu zirna chu a tantir lamah tal chuan a thlawna\nbuatsaih tur a ni. Zirna hi a a tantir lam chu mi zawng zawngte zir ngei ngei tura siam\ntur a ni bawk. Thiamna bîk zirna lam hawi chu zirna sang lamah neih tur a niin mitinte\nan thiamnain a phu phawt chuan duhsak bîk awm lova remchanna siam sak zêl bawk tur an\nni.\nZirna reng reng chuan mimal nun chawikânna lam a hawi ang a, mimal dikna leh chanvo\nhumhalh leh chawikânna lam a kâwk ngei bawk tur a ni. Inhriatthiam tawnna te,\ndawhtheihna te, hnam hrang hrang inunau tawnna te, sakhaw hrang leh hnam hrang inkara\ninunauna siam lam te chu zirna chuan a hawi tur a ni; remna leh muanna siam kawnga\nUnited Nations hmalâkna te a tanpui zel tur a ni.\nNu leh paten an fate tana tha tur zirna an thlan sak chu an dikna chanvo a ni.\nArticle 27\nMi tupawh an hnam ziarâng milin zalen takin a khawsa thiang a, hnam ziarâng chênin\nhmasawnna kawnga hmalâknain hmathata a thlen dawngtu nih hi a chanvo a ni.\nMiin a kutkawih thil hrang hrang leh a thiam bîkna atanga hamthatna a hmuh te chu\npumbila, hauh bîk theihna a nei.\nArticle 28\nMitinten he Thupuanchhuaha mihring dikna leh zalênna chanvo hrang hrang tarlante hi\nataka nunpui a, a taka hlenchhuah a nih theihnana thawk turin hma an la thei ang.\nArticle 29\nKan mimal nun thanlen theih nana thil tul a nih avangin kan chênna khawtlâng tana\nrawngbawl hi mimal tin mawhphurhna a ni.\nMimla tupawhin a dikna leh zalênna chanvo a hlenchhuah dawnin ram danpuiin a mite\nchanvo humhalh nan leh zahsak nana kaihhruaina a siam leh vantlang nun pumpui tana tha\nzawk tur thil atana tul a siamte nena indodâl thei zawnga hmang lovin, mipui vantlang\nthatna tura ramin a kalpui mil ang zel chauhvin a ti tur a ni.\nHeng dikna leh zalênna te hi United Nations dinchhan leh thil tumte kalh zâwng chuan\nhman tur a ni lo.\nArticle 30\nHe Thupuanchhuah hian ram tinte chu an ram chhung theuha mimal dikna leh chanvote\nchawikan leh humhalh kawngah mawhphurhna a hlan vek a. Hnam hrang hrangte chu khawvel\npumin mi zawng zawngte mihring dikna leh chanvote leh zalênna a humhim sak kawngah\nthawhpui vek turin a beisei."
        }
    }
}
