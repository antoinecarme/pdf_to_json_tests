{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469259,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "?\nThuhma\nMihring nun zahawmna inhriatsak leh mi zawng zawngten kan pianpui dikna\nleh chanvote inangtl\u00e2nga inngaihpawimawhsak tawnna hi zal\u00eanna, dikna leh\nkhawvel pum pui remna leh muanna innghahna lungph\u00fbm a nih avang te,\nMihringte dikna chanvo (Human Rights)-in ngaihn\u00eap leh ngaihthah a hlawh\napianga khawvelah tawrhna nasa tak lo thleng thin a, chumi avanga\nmitinten kan thl\u00e2khlelh leh kan vei z\u00e2wng sawi chhuah theihna tur leh\nhlauhna leh tl\u00e2kchhamna lak atanga kan fihlim theihna tur boruak te a\ntihchhiat thin avang te,\nTharum hmanga inawpbeh avanga loh theih lohva mipuiten an dikna leh\nchanvote tharum thawha an sual chhuah a ngaihlohna tura ram ror\u00eal\nkhawlin mihring dikna leh chanvo humhalhna dan a lekkawh reng a ngaih a\nvang te,\nRam hrang hrang leh hnam hrang hrangte inkara inunauna tha tak vawn nun\nreng hi thil pawimawh tak a nih avang te,\nUN D\u00e2npui (Charter) hnuaiah member ram zawng zawngten mihring dikna leh\nchanvo te humhalh tlat tul an tihzia an puanchhuah avang te leh mihring\nnun hlutna leh zahawmna te, mipa leh hmeichhe intluktl\u00e2nna chungch\u00e2ng\nte, hmasawnna leh zal\u00eanna zau z\u00e2wk neih zelna kawngah te zau zawka tanho\nzel an duh thu an puan chhuah avang te,\nMihring dikna leh zal\u00eanna vawng him z\u00eal tura member ram ten UN thlaz\u00e2r\nhnuaia thawkho z\u00eal tura thu an tiam avang te leh,\nChu thutiam hlenchhuak tur chuan h\u00eang mihring dikna leh chanvo te\nhriatfiah hi thil tul tak a nih avang tein,\nTunah hian, General Assembly chuan he Thupuanchhuah (Declaration) hi a\npuangz\u00e2r ta a ni. He MIHRING DIKNA CHANVO THUPUANCHHUAH (UNIVERSAL\nDELCARATION OF HUMAN RIGHTS) hi khawvela mi hnam tin leh chi tinte tan\nhmasawnna chhinchhiah tl\u00e2k a ni a, hei hian mitinte chu he Thupuanchhuah\nvawng reng chunga mimal dikna leh chanvote chawis\u00e2n leh zirt\u00eerna kawngah\nmawh min phurht\u00eer vek a, member ramte chuan an ram chhung leh ram dangte\nnena an inkarah leh an awp ram hrang hrangah pawh mi zawng zawng huap he\nmihring dikna leh chanvo chawis\u00e2n leh inzah sak a, a taka hlenchhuahna\nkawngah mawh an phur vek a ni.\nArticle 1\nMi zawng zawng hi zal\u00eana piang kan ni a, zahawmna leh dikna chanvoah\nintluk tl\u00e2ng vek kan ni. Chhia leh tha hriatna f\u00eem neia siam kan nih\navangin kan mihring puite chungah inunauna thinlung kan pu tlat tur a\nni.\nArticle 2\nHe Thupuanchhuah (Declaration)-in a tarlan mihring dikna leh zal\u00eanna\nhrang hrangte hi hnam hran avang te, vun rawng danglam avang te, mipa",
            "Image": "2aafa8c9f51a2d9ce50c442174c8fbf7"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "leh hmeichhia nih avang te, sakhua leh politics thila ngaihdan hran\navang te, chi leh kuang thu emaw, neihsum hil emaw leh pian leh m\u00fbrna\nemaw leh dinhmun inthlauh thu emaw avang tea inthliar hranna awm miah\nlova mi tinten kan chanvo a ni a.\nChub\u00e2kah, mi tumah an thu kalpui dan avang emaw, an ram kalphung leh ram\nrorel dan danglam avang emaw leh ram zal\u00ean an ni emaw, mi awpbeh ram an\nnih avang emawin thliarhran leh thlauhthl\u00e2k a thiang lo bawk.\nArticle 3Mitinte hian nung turin dikna kan nei vek a, zal\u00eanna leh mimal\nnun thlamuanna te hi kan chanvo a ni.\nArticle 4\nMi tumah chhiahhlawh leh sal anga chhawr luih phal a ni lova, sal neih\nleh mihringa sumdawnna lam chi reng reng khap tlat a ni.\nArticle 5\nMi tumah sawisak leh nghaisak phal a ni lova, mihring zahawmna ti\nbawrhb\u00e2ng z\u00e2wng leh r\u00e3wng lutuka inhremna lam chi r\u00eang r\u00eang phei chu tu\nchungah mah lekkawh tur a ni lo.\nArticle 6\nMitinte hian khawi hmunah pawh dan hmaah chuan mi pangngai anga enkawlna\ndawn hi kan chanvo a ni.\nArticle 7\nDan hmaah chuan tute pawh kan intluk tl\u00e2ng vek a, thleib\u00eek awm miah lova\ndan humhimna hi kan zavaia chanvo a ni. He thuthlung palz\u00fbt zawnga\nthliarhranna awm thei lak atanga danin intluktl\u00e2nga a v\u00eanhimna hi kan\nchanvo theuh a ni.\nArticle 8\nRam danpuiin a p\u00eak mimal dikna leh chanvo palz\u00fbtna avanga tawrhna\nchungch\u00e2ngah mi tupawh an ram rorelnaah an zualko thei a ni.\nArticle 9Mi tumah ap\u00e2wng ataka man emaw, hr\u00ean luih emaw leh hnawhchhuah\nemaw tur a ni lo.\nArticle 10\nMi tupawh thilsual tia puh a nihin a chungchang rel fel turin rorelna\ndik leh lai a chunga hlenchhuah a nih theih nan dik taka rorel saktu tur\nrorelna dawn chu a chanvo a ni.\nArticle 11\nMi tupawh sual lian tham khawiha puh an nihin an thil tih sual chu\nfinfiah a nih hma chuan misual anga ngaih nghal ngawt tur a ni lova, a\ninsawi fiah theihna hun remchang siam sak ngei chu a chanvo a ni.\nMiin thilsual a tihin chu a thilsual tih chu a thilsual tih laia ram\ndanpuiin hremna tham tlinga a lo puang tawh a nih si loh chuan chu a",
            "Image": "053b3626da77b10f85398785b7603a6d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "thil tihsual avang ngawt chuan a chungah hremna lian tham lekkawh ngawt\ntur a ni lo. A thil tihsual ph\u00fb t\u00e2wka hremna lo awm sa b\u00e2k chu a hnu\nlamah a chungah hremna na z\u00e2wk lekkawh pawh a rem bawk hek lo.\nArticle 12\nApawng atakin tu chungah mah ama mimal nun tibawrhb\u00e2ng z\u00e2wng leh an\nchhungkua, in chhung khawsak leh midangte nena an inbiakpawh danah leh\nama mimal zahawmna leh hming mawinate tihliau z\u00e2wnga inrawlh a rem lova.\nMitinte hian chutianga ch\u00eatna lam chi r\u00eang r\u00eang lak atanga danin\nvenhimna a pek chu an chanvo a ni.\nArticle 13\nMi tu pawhin mahni ram chhungah chuan zal\u00ean taka ch\u00eattlat leh inbenbel\ntheihna hi a chanvo a ni.\nMitinte hian an ram chhuahsan theihna emaw an rama kir leh theihna emaw\nhi an dikna leh chanvo a ni bawk.\nArticle 14\nMitinte hian sa himna atana raltl\u00e2n theihna emaw inhumhimna zawn emaw hi\nan chanvo a ni.\nUN thuthlung leh dinchhan pawhin a duhloh lam thil emaw politics thila\ninhriat thiamlohna mai piah lam thil avanga hremna lekkawhna tur thil\nanih si chuan mi tumahin heng dikna leh chanvote hi a chunga hremna\npumpelh tum nan a hmang thei lo thung ang.\nArticle 15\nMi tinin a ram mi leh sa nih theihna chanvo an nei a ni.\nMi tumah hi ram khua leh tui a nihna ap\u00e2wng ataka hlihsak ngawt theih an\nni ramdang mi leh sa nih an duh pawhin an kawng pawh dal sak ngawt theih\na ni chuang lo.\nArticle 16\nHmeichhia leh mipa, mi puitling chin chuan, hnam hran vang emaw, khua\nleh tui nihna hran vang emaw leh sakhaw biak hrang nihna avang te emawa\nd\u00e2ltu awm lovin nupui pasala inneih leh chhungkaw din theihna chanvo an\nnei vek a. Nupui pasala insiam leh nupa nun hman chungchang leh inthen\nleh thuah pawh chanvo intluk tlang an nei vek a ni.\nInneihna hi a innei turte duhthlanna f\u00eem tak leh an remtih dunna ngeia\nruahman tur a ni.\nChhungkaw din thu hi khuanu remruat thil a nih angin khawtlang leh\nthuneihna pawhin a zah sakin a pawmpui ngei tur a ni.\nArticle 17\nMi tinte hian mahnia rosum neih emaw leh midangte nena intawm emaw\ntheihna chanvo an nei a.",
            "Image": "b3b391d5fd6222719b55ef10ec9b5788"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mi tumah a pawng atakin a rosum te hnehchhuh tur a ni lo.\nArticle 18\nMitinte hian eng ngaihtuahna leh, chhia leh tha hriatna hman leh sakhaw\nbiak thuah zal\u00eanna kan nei. He chanvo hian sakhaw biak thl\u00e2kthleng thu\nleh mimal duhdan tih danglam thu pawh a huam a, chu zal\u00eanna chu mimal\nleh vantl\u00e2ng z\u00eengah te pawh kan hmang thiang a, hei hian kan sakhaw biak\ndan phung leh kan zirt\u00eer dan leh kan kalpui dan te pawh a huam vek a ni.\nArticle 19\nMitinin\nzal\u00eanna\nhmanrua\nte pawh\nmahniin ngaihdan neih leh puanzar theihna zal\u00ean kan nei; he\nhian tuma tihbuai lohva ngaihdan neih te, ramri awm lova eng\nber emaw hmanga hriat tur zawh chhuah te, dawnsawn te, puanz\u00e2r\na huam a ni.\nArticle 20\nMitinte hian r\u00e2lmuang taka inkh\u00e2wm leh pawl din te hi kan dikna leh\nchanvo a ni.\nMi tumah tihluihnain pawlah kan telt\u00eer tur a ni lo.\nArticle 21\nMi tupawh mahniin emaw kan aiawh kan thlan chhuah kal tlangin emaw ram\nror\u00ealna khawlah telve a thiang a ni.\nMi tupawhin mahni ramah chuan sawrkar hmalaknaah dawngtur leh thawkturin\nchanvo intluk tl\u00e2ng an nei vek a ni.\nRam chhung mipui duhdan hi sawrkar innghahna a ni tur a ni a, chu mipui\nduhdan chu hunbi ruat fel tak hmanga inthlanna kal tlanga siam chhuah a\nni thin tur a ni a, chu inthlanna chu mi puitling chin ten zal\u00ean leh\nfelfai taka mi dangte hriatpui theih loh duhthlanna an siam hmanga din a\nni thin tur a ni.\nArticle 22\nMi tupawh vantlang nuna a p\u00eang pakhat a nih ve avangin lungmuang taka\nkhawtlang nuna a tel ve chu a chanvo a ni a, mimal zahawmna vawnhim nan\nleh mimal nun chawikan nan ama ram bilin emaw, khawvel huapa thawhhona\npawl atangin emaw ei leh bar, vantlang leh hnamziain dikna chanvo a pek\ntheihte hmangin hei hi hlenchhuah sak tur a ni.\nArticle 23\nMitinte hian kan thiam z\u00e2wng leh theihna mila hnathawh hi kan dikna\nchanvo a ni a, thawh duhz\u00e2wng te, hnathawhna hmun hris\u00eal leh tha thlan\ntheihna te leh hna hnathawh tur neih loh laka v\u00eanhimna te hi kan chanvo\na ni.\nMi tute pawhin inthliar hranna awm lovin hna thawh inangah chuan hlawh\nthuhmun dawn hi an chanvo a ni.\nMi tupawhin hna a thawh chuan a mihring zahawmna vawn himsak leh a",
            "Image": "25af886cad031f99baf4a27257a2940b"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "chhungkaw tana chhenf\u00e2kawm a nih theih nan a thawh phu tawk hlawh a hmuh\nleh a tul anga thuneitute v\u00eanhim chu a chanvo a ni.\nMi tupawhin a hamthatna atan sumdawng pawl a din thiangin a lo ding tawh\nsa a zawm thei ang.\nArticle 24\nHahchhawlhna hun th\u00e2wl leh zal\u00ean neiha, hnathawh hunbi tuk fel tak leh\nhlawh bi kiam chuang loa chawlh hunbi fel tak neih hi mitin chanvo a ni.\nArticle 25\nMi tupawhin nunphung pangaia nun theihna atana tul, amah leh a chhungkaw\ntan pawimawh hriselna leh chhungkaw tana innghahna tl\u00e2k ei leh bar, silh\nleh f\u00ean leh in leh lo, damdawi leh tul dangte neih hi a chanvo a ni a,\nhnathawh tur neih loh avang te leh damlohna te, kuttualleichham thulah\nte leh, kawppui sun thuah leh kum upat tawh avanga mahni inchhawmdawl\ntheilo dinhmuna a lo ding ta te anih pawha intundin ve theih nana\nchhawmdawlna dawn hi a chanvo a ni.\nNu leh naupangte hian enkawlna tha tak dawn hi an chanvo a ni a. Naupang\ntupawh nupa kara piang kher lote pawhin vantlang atanga enkawlna dawn hi\nan chanvo a ni.\nArticle 26\nZirna hi mitinte chanvo a ni a. Chu zirna chu a tantir lamah tal chuan a\nthlawna buatsaih tur a ni. Zirna hi a a tantir lam chu mi zawng zawngte\nzir ngei ngei tura siam tur a ni bawk. Thiamna b\u00eek zirna lam hawi chu\nzirna sang lamah neih tur a niin mitinte an thiamnain a phu phawt chuan\nduhsak b\u00eek awm lova remchanna siam sak z\u00eal bawk tur an ni.\nZirna reng reng chuan mimal nun chawik\u00e2nna lam a hawi ang a, mimal dikna\nleh chanvo humhalh leh chawik\u00e2nna lam a k\u00e2wk ngei bawk tur a ni.\nInhriatthiam tawnna te, dawhtheihna te, hnam hrang hrang inunau tawnna\nte, sakhaw hrang leh hnam hrang inkara inunauna siam lam te chu zirna\nchuan a hawi tur a ni; remna leh muanna siam kawnga United Nations\nhmal\u00e2kna te a tanpui zel tur a ni.\nNu leh paten an fate tana tha tur zirna an thlan sak chu an dikna chanvo\na ni.\nArticle 27\nMi tupawh an hnam ziar\u00e2ng milin zalen takin a khawsa thiang a, hnam\nziar\u00e2ng ch\u00eanin hmasawnna kawnga hmal\u00e2knain hmathata a thlen dawngtu nih\nhi a chanvo a ni.\nMiin a kutkawih thil hrang hrang leh a thiam b\u00eekna atanga hamthatna a\nhmuh te chu pumbila, hauh b\u00eek theihna a nei.\nArticle 28\nMitinten he Thupuanchhuaha mihring dikna leh zal\u00eanna chanvo hrang hrang\ntarlante hi ataka nunpui a, a taka hlenchhuah a nih theihnana thawk",
            "Image": "9ee8e71967218417ab8ba651c9b5f836"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "turin hma an la thei ang.\nArticle 29\nKan mimal nun thanlen theih nana thil tul a nih avangin kan ch\u00eanna\nkhawtl\u00e2ng tana rawngbawl hi mimal tin mawhphurhna a ni.\nMimla tupawhin a dikna leh zal\u00eanna chanvo a hlenchhuah dawnin ram\ndanpuiin a mite chanvo humhalh nan leh zahsak nana kaihhruaina a siam\nleh vantlang nun pumpui tana tha zawk tur thil atana tul a siamte nena\nindod\u00e2l thei zawnga hmang lovin, mipui vantlang thatna tura ramin a\nkalpui mil ang zel chauhvin a ti tur a ni.\nHeng dikna leh zal\u00eanna te hi United Nations dinchhan leh thil tumte kalh\nz\u00e2wng chuan hman tur a ni lo.\nArticle 30\nHe Thupuanchhuah hian ram tinte chu an ram chhung theuha mimal dikna leh\nchanvote chawikan leh humhalh kawngah mawhphurhna a hlan vek a. Hnam\nhrang hrangte chu khawvel pumin mi zawng zawngte mihring dikna leh\nchanvote leh zal\u00eanna a humhim sak kawngah thawhpui vek turin a beisei.",
            "Image": "db7d1831e29a844d9d7f8971201e3596"
        }
    }
}
