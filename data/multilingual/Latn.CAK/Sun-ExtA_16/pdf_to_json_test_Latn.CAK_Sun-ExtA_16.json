{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467404,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "RUQ'ALAJIRISAXIK CHI RUW\u00c4CH RONOJEL RUWACH'ULEW RI RUCH'OJIB'AL RUK'ASLEN JUN WIN\u00c4Q\n[Preamble]\nXa roma k'a ri kolotaj\u00efk, ruq'atik ri tzij, chuqa' ri tik'as\u00e4s uxlanib'\u00e4l k'u'x chi\nruw\u00e4ch re ruwach'ulew, uxlayn\u00e4q k'a pa ruwi' ri nimal\u00e4j ruq'ij ruk'aslen ri win\u00e4q,\nchuqa' xa roma k'a ri mansachel man ew\u00e4l ruch'ojib'al kik'aslen konojel ri ach'alal\nri'\u00efl chi ruw\u00e4ch re ruwach'ulew;\nXa roma k'a ri man etaman ta chuqa' ri man ya'on ta ruq'ij ruch'ojib'al rul'aslen jun\nwin\u00e4q yeb'an k'\u00efy itzel taq b'anob'\u00e4l, nimal\u00e4j taq ch'a'oj pa ruk'u'x kik'aslen ri\nwinaqi'; chuqa' xq'alajiris\u00e4x chi ri nimal\u00e4j rurayb'\u00e4l ri win\u00e4q ja ri xtir\u00efl ta apo jun\nutzil\u00e4j k'aslen ri man jun ta ch\u00efk xinb'iri'\u00efl, man jun ta ch\u00efk wayjal, meb'a'il, xa\nxtik\u00efl ta apo jun k'aslen ri akuchi' man jun oyowal, man jun ch'a'oj rejqalen rub'ixik\njun na'oj chuqa' man jun ta ch'a'oj rejqalen runimaxik ri jalaj\u00f6j kuqub'ab'\u00e4l taq\nk'u'x;\nXa roma k'a chi yalan nimal\u00e4j rejqalen ruch'ojib'al ruk'aslen jun win\u00e4q k'atzinel\nruto'ik rik'in taqanel q'atb'\u00e4l tzij, richin k'a chi ri win\u00e4q man\u00e4q ta xtub'\u00e4n raj\u00e4l\nruk'exel roma ri tijoj poqonal chuqa' ri itzel taq b'anob'\u00e4l nuk'\u00fcl pa ruk'aslen;\nXa roma k'a yalan nimal\u00e4j rejqalen rusamajixik jun utzil\u00e4j ajowab'\u00e4l chi kikoj\u00f6l ri\njuley ch\u00efk taq ruwach'ulew;\nXa roma k'a ri Nima taq Ruwach'ulew kitzob'ajin ki' kikamlun rub'ixik kitzij chi rupan\njun Taqanel Wuj ri kikuqub'ab'\u00e4l k'u'x pa ruwi' ri nimal\u00e4j taq ruch'ojib'al ruk'aslen\nri win\u00e4q, ri nimal\u00e4j ruq'ajarik chuqa' ri ruq'ij ri win\u00e4q, chuqa' chi xa junan ruq'ij\nruch'ojib'al ruk'aslen ri achin rik'in ri ix\u00f6q, chuqa' xkipab'a' ki' chunimirisaxik ri\nkik'ojlen chuqa' ri rutzil kiw\u00e4ch ri winaqi' pa rub'eyal jun qitzij kolotaj\u00efk;\nXa roma k'a ri ruwa taq Rach'ulew Kachb'il ki' chuqa' ri Nima Moloj Ri'\u00efl kichin ri\nRuwach'ulew Kitzob'ajin ki', xkipab'a' ki' chi ruchajixik ri qitzij ajowab'\u00e4l chuqa' ri\nqitzij ruch'ojib'al, ri qitzij rukolotajik kik'aslemal ri winaqi' chi ruw\u00e4ch ri\nrach'ulew;\nXa roma k'a ri xa jun ta runojib'al ruk'ojlemal re ch'ojib'\u00e4l re' rik'in ri kolotaj\u00efk\nja ta ri' ri xtiya' ruq'ij richin ri qitzij rusamajixik re jun utzil\u00e4j samaj re';\nRi Nimal\u00e4j Moloj Ri'\u00efl nuya' rutzijol re Ruq'alajirisaxik chi Ruw\u00e4ch Ronojel\nRuwach'ulew re Ruch'ojib'al Ruk'aslen ri Win\u00e4q chi xa jun ta ri kinojib'al xtikib'\u00e4n ri\ntinam\u00eft je' chuqa' ri ruwa taq Ruwach'ulew richin chi man xa xe ta ri win\u00e4q pa ruyonil\nchuqa' ri moloj taq ri'\u00efl, xtoqa ta pa kik'u'x jantape' ri ruya'ik rutzijol rik'in ri\nutzil\u00e4j b'anob'\u00e4l chuqa' rik'in ri tijon\u00efk, rik'in ri rusamajixik re ch'ojib'\u00e4l re'\nchuqa' ri kolotaj\u00efk, xa xtikichajij ta k'a ri rusamajixik re samaj re', xa eqal eqal ta\nk'a xtik'\u00efy ri ruya'ik ruq'ij pa taq ruwach'ulew man xa xe ta ri pa taq kitinamit ri\nruwa taq Ruwach'ulew kitzob'ajin ki' chuqa' xa xtisamaj\u00efx ta ri pa taq ruwach'ulew e\nk'o pa taq kicholajen.\nMokaj jun (1)\nKonojel ri winaqi' kan kalaxib'en pe ri kolotaj\u00efk, ri junan kiq'ij, ri junan kejqalen,\njunan kich'ojib'al pa kik'aslen, xa achi'el k'a ri kik'ojlen, ri kinojib'al kichajin xa\ntik'amun k'a chi nimal\u00e4j konojel xtikajo' ki'.\nMokaj ka'i' (2)",
            "Image": "44c46b1105f89c7f92a909395f890151"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Konojel ri winaqi' kichajin ronojel ri ch'ojin\u00efk chuqa' ri kolotaj\u00efk e tz'ib'an chupan\nre Q'alajirisab'\u00e4l Wuj re', stape' jun wi rutzub'al ri win\u00e4q, jun wi ruch'ab'\u00e4l, jun wi\nrunimab'al k'u'x, jun wi runojib'al chi achin chi ix\u00f6q xa b'a chike jun ch\u00efk ruk'ojlen\nralaxik, wi ta b'eyom, wi ta meb'a' xa junan kich'ojib'al.\nMan xa xe ta k'a re', chuqa' man jun wi ta xtitz'et jun win\u00e4q xa roma ta rub'anikil jun\nruwach'ulew, xa roma ta rub'eyal ruq'atb'al tzij ri ruwach'ulew chi n\u00e4j chi naqaj\nchuqa' ri ruwach'ulew akuchi' k'o wi jun win\u00e4q, chuqa' man xa xe ta k'a chupan jun\nruwach'ulew ri nusamajij ri' pa ruyonil chuqa' ri ruwach'ulew ri k'o pa kicholajen\njuley ch\u00efk, ri man pa ruyonil nisam\u00e4j chuqa' ri jun ch\u00efk ruwach'ulew niq'aton tzij pa\nruwi'.\nMokaj oxi' (3)\nMan jun win\u00e4q xtiq'at ta chi ruw\u00e4ch ri ruk'aslen, kan ralaxib'en pe ri kolotaj\u00efk chuqa'\nrujikirisanik ri ruk'aslen.\nMokaj kaji' (4)\nMan jun win\u00e4q ri xtichuq'ab'\u00e4x ta pa samaj chuqa' xtichuq'ab'\u00e4x ta ch\u00f6j chi rilixik jun\nwin\u00e4q; ri ruchuq'ab'an samaj chuqa' ri k'ayin taq winaqi' xa b'a chike na rub'anikil\nch'a'oj rejqalen.\nMokaj wo'o' (5)\nMan jun win\u00e4q ri xtiya' ta pa tijoj poqonal, pa ch'ayk\u00efl chuqa' ri ch\u00f6j ta xtiq'at tzij\npa ruwi' chuqa' ch\u00f6j ta xtuk'\u00fcl itzel ta b'anob'\u00e4l ri man ruk'amun ta nib'an chi re jun\nwin\u00e4q.\nMokaj waqi' (6)\nRonojel win\u00e4q \u00fctz nuch'ojij xa b'a kuchi' chi ruw\u00e4ch ri rach'ulew ruq'ij ri ruk'ojlen\npa rucholajen ri q'atb'\u00e4l tzij.\nMokaj wuqu' (7)\nKonojel ri winaqi' xa junan kiq'ij chi ruw\u00e4ch ri q'atb'\u00e4l tzij chuqa' xa junan\nkitz'etik kito'ik nub'\u00e4n ri taqanel q'atb'\u00e4l tzij. Konojel xa junan kichajixik nib'an\nchi ruw\u00e4ch ronojel ri etzelan\u00efk nuq'\u00e4j rutzij re Q'alajirisab'\u00e4l Wuj re' chuqa' nuto'\nrik'in ronojel toq'on\u00efk pa ruwi' ri etzelan taq k'u'x.\nMokaj waqxaqi' (8)\nRonojel win\u00e4q k'o chi ruchajin jun utzil\u00e4j tob'\u00e4l chi ruw\u00e4ch ri q'atb'\u00e4l taq tzij pa\njun ruwach'ulew, xa ruk'amun chi tito' chi ruw\u00e4ch ri itzel taq b'anob'\u00e4l nuq'\u00e4j rutzij\nri k'atzinel taq rutob'al ri win\u00e4q, ruchajin ri nimal\u00e4j taqanel wuj chuqa' ri ruchajin\nri taqanel q'atb'\u00e4l tzij.\nMokaj b'eleje' (9)\nMan jun win\u00e4q ri ch\u00f6j ta xtichap, xtitz'ap\u00e4x ri man jun ta rumak chuqa' ri ch\u00f6j ta\nxtoqot\u00e4x el pa ruruwach'ulew.\nMokaj lajuj (10)\nKonojel ri winaqi' k'o chi xa junan rejqalen kiq'ij, richin ye'ak'ax\u00e4x pa saqil chuqa'\nrik'in jun utzil\u00e4j q'atb'\u00e4l tzij ri man jun \u00fctz itzel nub'\u00e4n nisam\u00e4j, richin \u00fctz",
            "Image": "05546da0d72226160abdfdd7f2df26c9"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ruq'atik tzij nib'an chi re ri runch'ojib'al chuqa' ri k'o chi nub'\u00e4n pa ruk'aslen jun\nwin\u00e4q, chuqa' pa ruwi' xa b'a chike sujun\u00efk nib'an chi rij jun win\u00e4q chi ruw\u00e4ch ri\nq'atb'\u00e4l tzij.\nMokaj julajuj (11)\nRonojel win\u00e4q ri rejqalen jun mak \u00fctz nuch'ojij chi man jun rumak ta, wi man\u00e4q\nq'alajn\u00e4q ta wi kan ja rija' wi ri ajmak, pa ruq'a' raq\u00e4n taqanel q'atb'\u00e4l tzij chuqa\nri ruchojmilal nib'an pa rusaqil chi kiw\u00e4ch ri winaqi' chuqa' ri akuchi' q'alajirisan\nronojel rutob'al ri win\u00e4q.\nMan jun win\u00e4q ri xtiq'at ta tzij pa ruwi' chuqa' xtew\u00e4x ta ir rumak xu taq xkulwachit\u00e4j\nri b'anob'\u00e4l man rejqalen ta mak chi ruw\u00e4ch ri ruwach'ulew chuqa' chi ruw\u00e4ch ri juk'an\nya' ruwach'ulew. Chuqa' man jun win\u00e4q ri xtirejqalej ta ch\u00efk jun nimal\u00e4j ch'a'oj ri\nxtik'o ta chi ruw\u00e4ch ri nikiq'\u00e4t ri ajq'at\u00f6y tzij chupan ri ramaj pa ruwi' ri mak.\nMokaj kab'lajuj (12)\nMan jun win\u00e4q ri xab'i janpe' xtuju' ta ri' pa ruk'aslen jun ch\u00efk win\u00e4q, kik'in ri\nralk'wa'l, chi rachoch chuqa' pa rutaqkil taq wuj je', chuqa' xtub'\u00e4n ta itzel taq\nna'oj chi rij jun win\u00e4q, chuqa' chi rij ri ruq'ij ri win\u00e4q. Ronojel win\u00e4q ruchajin\nrutob'al ri taqen q'atb'\u00e4l tzij wuj ri nich'o'n chi rij ri b'anob'\u00e4l chuqa' ri\nrusujuxik xb'an jun win\u00e4q.\nMokaj oxlajuj (13)\nRonojel win\u00e4q xab'a kuchi' xtirajo' xtib'e wi man jun rejqalen chuqa' xab'a kuchi' na\nxtirajo' xtub'\u00e4n wi ri rachoch chw\u00e4ch jun ruwach'ulew, man jun rejqalen.\nRonojel win\u00e4q \u00fctz nel el xab'a chike ruwach'ulew, chuqa' chupan ri ruwach'ulew rija'\nman jun rejqalen; chuqa' man jun rejqalen wi nirajo' ch\u00efk nitzolin el pa ruwach'ulew.\nMokaj kajlajuj (14)\nWi jun win\u00e4q oqotan rij, \u00fctz nuch'ojij ruk'ojlen juk'an ch\u00efk ruwach'ulew, \u00fctz\nnuk'owasaj ri ruk'aslen chi ri', xab'a chike ruwach'ulew.\nRe jun ch'ojikil tzij re' man jun ruq'ij chw\u00e4ch ri q'atb'\u00e4l tzij taq jun mak, jun\nb'anob'\u00e4l , jun ch'a'oj kan peten\u00e4q wi pa ruwi' jun qitzij mak chuqa' wi nuq'\u00e4t rutzij\nrupixa' ri Tzob'ajin taq Ruwach'ulew.\nMokaj wolajuj (15)\nMan jun win\u00e4q ri man\u00e4q ta \u00fctz nirichinaj jun ramaq'il.\nMan jun win\u00e4q ri ch\u00f6j ta xtimaj ramaq'il chuqa' xtiq'at ta chi ruw\u00e4ch ri amaq'il\nnirajo' jun win\u00e4q.\nMokaj waqlajuj (16)\nTaq nik'ajol\u00efr jun ala', taq niq'opoj\u00efr jun xt\u00e4n man jun achike xtiq'aton kichin richin\nyek'ule'; man ja ta ri rutzub'al, ri ramaq'il ri runimab'\u00e4l k'u'x xtiq'aton kichin\nrichin ri k'ulb'\u00efk, richin nitikirba'a el jun ach'alal ri'\u00efl, chuqa' xa junan\nkich'ojinik chi kijuunal rik'in ri k'ulb'\u00efk, chupan ri kik'aslen taq e k'ulan chuqa' wi\nxtikij\u00e4ch ki'.\nTikirel nib'an jun k'ulb'\u00efk wi kan qitzij rurayb'\u00e4l jun xt\u00e4n chuqa' rurayb'\u00e4l jun ala'",
            "Image": "3788cf8d6572f3bffd696f58f2bd6fd6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "nik'ule'.\nRi ach'alal ri'\u00efl ja ri' ri rukowil ruk'aslen jun tzob'aj win\u00e4q, jun tinam\u00eft; re\nach'alal re' k'o chi nito' nichaj\u00efx koma ri winaqi' chuqa' roma ri Ruwach'ulew.\nMokaj wuqlajuj (17)\nKonjel ri winaqi' tikirel nik'oje' kib'euom\u00e4l pa taq kiyonil chuqa' taq kitzob'ajin\nki'.\nMan jun win\u00e4q ri kan ch\u00f6j ta xtimaj ri rub'eyom\u00e4l chi re.\nMokaj waqxaqlajuj (18)\nMan jun win\u00e4q ri xtiq'at ta chi ruw\u00e4ch ri runojib'al, ri nal\u00e4x pa ruk'u'x chuqa' ri\nrunimab'al k'u'x; re ch'ojikil re' ruchajin chuqa' chi man jun achike rejqalen wi ri\nwin\u00e4q nirajo' nuj\u00e4l re runimab'al k'u'x ajun pa ruyonil chuqa' pa taq tzob'aj, wi ta pa\nsaqil wi ta pan ewel, rik'in jun utzil\u00e4j tijon\u00efk, rik'in mejlen xukulen ri nimab'\u00e4l\nk'u'x chuqa' ri rusamajixik.\nMokaj b'elejlajuj (19)\nMan jun win\u00e4q ri xtiq'at ta chi ruw\u00e4ch ri nuq'alajirisaj rub'ixik jun na'oj chuqa' ri\nachike nirajo' nub'ij; re ch'ojik\u00efl re' ruchajin chuqa' ri man\u00e4q \u00fctz ta xtinaq jun\nwin\u00e4q xa roma ta ri nuq'alajirisaj, ri nuya' rutzijol, chi n\u00e4j chi naqaj chupan xa b'a\nchike rub'anikil ruq'alajirisaxik ri na'oj.\nMokaj juk'al (20)\nKonojel winaqi' tikirel nikim\u00f6l ki' chuqa' \u00fctz nikitzob'ajij ki' pa rutzil.\nMan jun win\u00e4q ri ch\u00f6j ta nichuq'ab'\u00e4x roken pan jun moloj ri'\u00efl.\nMokaj jun rukak'al (21)\nRonojel win\u00e4q \u00fctz nirachb'ilaj, \u00fctz nisam\u00e4j rik'in ri tata'aj pa jun ruwach'ulew, wi\nman nitik\u00efr ta rija' \u00fctz chuqa' nut\u00e4q el jun pa ruk'exel.\nKonojel winaqi' xa junan kiq'ij richin \u00fctz nikik'\u00e4n jun samaj chi ruw\u00e4ch ri\nkiruwach'ulew.\nRi kirayb'\u00e4l ri winaqi' chupan jun ruwach'ulew, ja ri' ri ruchuq'ayb'\u00e4l ruchuq'a'\nrunojib'al ri tinam\u00eft; re rayb'\u00e4l re' niq'alajin chi kiw\u00e4ch ri winaqi' taq kan ja rije'\nri yek'aqon kiw\u00e4ch jutaqil ri kitata'al ri ruwa taq ruwach'ulew rik'in jun utzil\u00e4j\nrub'eyal ri cha'on\u00efk xtib'an rik'in ri pan ewel juch'un wuj.\nMokaj ka'i' rukak'al (22)\nJun win\u00e4q ri k'o pa ruq'a' raq\u00e4n jun tinam\u00eft, re win\u00e4q re' k'o chi nuk'\u00fcl jik\u00efl\nrutob'al pa ruwi' kiq'ajarik ri winaqi' chuqa' rik'in rutob'al ri aj juk'an ya'\nruwach'ulew rik'in rucholajen ruchuq'a' ri jujun Ruwach'ulew, chuyakik chuk'iyik ri\nutzil\u00e4j kik'aslen ri winaqi' chuqa' ri kinojib'al kib'anikil, ri man sachel ruq'ij ri\nwin\u00e4q chuqa' ri ruk'iyik ruwinaqul jun win\u00e4q.\nMokaj oxi' rukak'al (23)\nKonojel winaqi' tikirel nik\u00efl jun kisamaj; chuqa' man jun win\u00e4q ri xtiq'at ta chi",
            "Image": "1999fd7330a73f642858682d63d565d3"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ruw\u00e4ch ri samaj nirajo' nub'\u00e4n, chuqa' man jun \u00fctz itzel kitz'etik kitojik nib'an ri\nwinaqi', k'atzinel chuqa' ruto'ik ri win\u00e4q rik'in ruya'ik rusamaj.\nKonojel ri winaqi' xa tik'amun junan kitojik nib'an taq junan ruw\u00e4ch samaj nikib'\u00e4n;\nman jun itzel nitz'et nib'an.\nRonojel win\u00e4q samajel k'o chi niya' chi re ri qitzij raj\u00e4l ri rusamaj; ri raj\u00e4l niya'\nk'atzinel chi nub'\u00e4n ronojel ri niraj nuk'utuj ri ruk'aslen rija' chuqa' ri ralk'wa'l;\nrichin nuk'wa'j jun k'aslen ri ruk'amun nuchajij jun win\u00e4q; wi man xtub'\u00e4n xa tik'amun\nnito'\u00f6x koma ri ch'aqa ch\u00efk moloj taq ri'\u00efl ri yeto'on ri winaqi'.\nKonojel ri winaqi' xa ruk'amun nikitzob'ajij ki' richin ruto'ik ruk'ojlen ri win\u00e4q pa\nrusamaj.\nMokaj kaji' rukak'al (24)\nKonojel winaqi' k'o chi niya' kuxlanib'al, ja na ri win\u00e4q ninojin achike nirajo' nub'\u00e4n\nri pa ruxlanib'al, chuqa' k'atzinel chi ri win\u00e4q xa etatel ri q'ij nisam\u00e4j chuqa' k'o\nchi nitoj jataqil ri nima kuxlanib'al niya' che jun juna' samaj.\nMokaj wo'o' rukak'al (25)\nKonojel winaqi' k'o chi nik\u00efl jun utzil\u00e4j k'aslen chuqa' ke ri' ri kalk'wa'l nik\u00efl ta\njun ruxnaqil kiw\u00e4ch chuqa' ri niraj nuk'utuj ri kik'aslen, ri kan yalan k'atzinel ja ri\nkiway, ri kitzyaq, ri kachoch, ri kaq'omaxik chuqa' ri ch'aqa ch\u00efk k'atzinel pa\nkik'aslen; chuqa' k'atzinel chi niya' kitob'al taq man jun samaj ta, taq k'o yab'il,\ntaq nikan\u00e4j k\u00fct jun win\u00e4q, taq nimalkan\u00e4j kan, tan nirij\u00efx chuqa' ch'aqa juley ch\u00efk ri\nman nir\u00efl ta ch\u00efk ri nirajowaj pa ruk'aslen re tob'\u00e4l niya' taq man rik'in ta rurayb'\u00e4l\nri win\u00e4q k'o nuk'ulwachij.\nRi alan\u00efk chuqa' ri k'ajol ala' k'atzinel chi \u00fctz kichajixik, \u00fctz kik'waxik yeb'an.\nKonojel ri ak'wala' ye'al\u00e4x kik'in k'ulan\u00efk taq win\u00e4q chuqa' ri ye'al\u00e4x xa xe rik'in\nkite' xa k'o chi konojel junan kitz'etik, junan kito'ik nikik'\u00fcl rik'in ri q'atb'\u00e4l\ntzij.\nMokaj waqi' rukak'al (26)\nKonojel ri win\u00e4q k'atzinel chi nikik'\u00fcl ri tijon\u00efk. Re tijon\u00efk re' ja re' ri sipan\ntijon\u00efk nuya' ri q'atb'\u00e4l tzij pa ruwi' ri nab'ey taq wuqu' juna' tijon\u00efk chuqa' ri\noxi' ch\u00efk juna'. Re tijon\u00efk che re nab'ey taq juna' k'o chi nikik'\u00fcl konojel ri\nwinaqi'. Ri tijon\u00efk richin jun samaj chuqa' ri ik'own\u00e4q ch\u00efk b'a' ruq'ij xa ruk'amun\nchi tutaluj ri' chi kiw\u00e4ch ri winaqi'; ri oken chupan ri nima'q taq tijon\u00efk xa junan\nrub'anikil ri niya' chi ke konojel pa ruwi' ri rejqalen retamab'al ri win\u00e4q.\nRi tijon\u00efk niya', k'atzinel chi nub'\u00e4n jun utzil\u00e4j samaj pa ruwi' ronojel ri niraj\nnuk'utuj ruk'aslen ri win\u00e4q chuqa' richin ri k'atzinel taq kolotaj\u00efk rejqalen ri\nk'aslen; xa xtuto' ta k'a ri joyowab'\u00e4l w\u00e4ch, ri koch'on\u00efk chuqa' ri ajowab'\u00e4l chi\nkikoj\u00f6l ri ruwa taq ruwach'ulew, chuqa' xtuto' ta k'a kik'ojlen konojel ri winaqi' ri\nkan chupan wi ri ruwach'ulew ri' e alaxn\u00e4q wi, chuqa' aj nimab'\u00e4l k'u'x, chuqa' xa\nxtunimirisaj ta k'a ruk'ojlen ronojel ri samaj xtikib'\u00e4n ri Tzob'ajin taq Ruwach'ulew\nrichin man sachel ruk'aslen ri tik'as\u00e4s uxlanib'\u00e4l k'u'x.\nPa kiq'a' ri tete'ej tata'aj k'o wi rucha'ik ri tijon\u00efk nikajo' nikiya' chi ke ri\nkalk'wa'l.\nMokaj wuqu' rukak'al (27)",
            "Image": "4cb7cc273707cee9e539754bb9f22a15"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Konojel ri winaqi' tikirel nikib'\u00e4n xa b'a chike samaj pa ruwi' ruk'ojlen ri kitinamit,\nchuqa' xa tikirel nik\u00efl ri rutzil ri nima'q taq etamab'\u00e4l ruchajin ri kik'ojlen chuqa'\ntikirel chi yesam\u00e4j pa ruwi' ruk'iyilen ri nima'q taq etamab'\u00e4l chuqa' ri rutzil nik\u00efl\napo rik'in.\nKonojel winaqi1 tikirel chi keto'on pa ruwi' ri utzil\u00e4j taq na'oj, ri utzil\u00e4j taq\nwachinel ri \u00fctz nikichinaj xa roma ri nimal\u00e4j taq samaj, ri utzil\u00e4j k'ochinel taq\nsamaj, ri utzil\u00e4j taq wuj rutz'ib'an jun win\u00e4q.\nMokaj waqxaqi' rukak'al (28)\nRonojel win\u00e4q tikirel nuch'ojij rucholajen jun utzil\u00e4j rub'eyal ruk'aslen chi ruw\u00e4ch\nch'aqa ch\u00efk ruwach'ulew ri akuchi' ri ch'ojik\u00efl chuqa ri kolotaj\u00efk nuya' rutzijol re\njun Ch'ojib'\u00e4l Wuj re', xa xtib'an ta k'a ronojel ri ronojel ri nuq'alajirisaj.\nMokaj b'eleje' rukak'al (29)\nRonojel win\u00e4q k'o chi nito'on rik'in ri retamab'al, ri ruchuq'a' chi re ri rutinamit,\nroma kan xa xe chi ri' man jun achike xtiq'aton ronojel ri xtub'\u00e4n pa ruk'aslenri\nwin\u00e4q.\nPa rucholajen ronjel ri \u00fctz nuch'ojij jun win\u00e4q chuqa' rik'in rukusaxik ronojel niqa\nchi ruw\u00e4ch ri nub'\u00e4n, ronojel win\u00e4q xa xtunimaj k'a ri \u00fctz tib'an, ri man \u00fctz ta tib'an\nq'alajn\u00e4q chupan ri taqanel wuj, xa roma tik'oje' pa ruk'uxlal ri ruq'ajarik chuqa' ri\nruq'ij ri kik'aslen ri ch'aqa ch\u00efk winaqi', chuqa' k'atzinel chi tib'an ronojel\nruch'uch'ujil ri k'aslen, rucholajen ri kib'anob'al ri winaqi' chuqa' xa richin \u00fctz\nruk'waxik rub'eyal kik'aslen ri winaqi' akuchi' xa junan kiq'ij konojel.\nRonojel ri \u00fctz nuch'ojij jun win\u00e4q chuqa' ri ronojel niqa chi ruw\u00e4ch nub'\u00e4n, man jun\nb'ey k'a \u00fctz ta xtub'\u00e4n ri nirajo' taq xa nuq'\u00e4j ri nirajowaj chuqa' ri tz'ib'atel pa\nkib'eyal ri Tzob'ajin taq Ruwach'ulew.\nMokaj lajuj rukak'al (30)\nMan jun chi ke ronojel ri q'alajirisan\u00efk e k'o chupan re jun Q'alajirisab'\u00e4l Wuj\nxtz'ib'\u00e4x, xa xtiq'ax ta pa kijolon chi xa nuya' ta q'ij chi re ruch'ojib'al jun\nruwach'ulew, jun tzob'aj winaqi', jun win\u00e4q pa ruyonil, richin ta chi xa xtutikirb'a'\nxa b'a chike samaj chuqa' xtub'\u00e4n xa b'a chike jun b'anob'\u00e4l ri nuj\u00e4l ruq'ajarik\nruch'ojib'al ruk'aslen jun win\u00e4q chuqa', ri nuj\u00e4l ruq'ajar\u00efk ri niqa chi ruw\u00e4ch jun\nwin\u00e4q nub'\u00e4n, ya'on rutzijol chupan re Q'alajirisab'\u00e4l Wuj re'.",
            "Image": "2015a5456ca7f5decd13262c05ec52bf"
        }
    }
}
