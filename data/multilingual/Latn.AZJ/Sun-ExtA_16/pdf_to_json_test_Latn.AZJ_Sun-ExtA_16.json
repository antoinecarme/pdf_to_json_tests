{
    "MetaData": {
        "Author": null,
        "Creation_Date": 1581467049,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7169825ccff6257ba7169466dff1a136",
            "Index": 0,
            "Label": "1",
            "Size": [
                595.0,
                842.0
            ],
            "Text": "İNSAN HÜQUQLARI HAQQINDA ÜMUMİ BƏYANNAMƏ\nPREAMBULA\nBəşər ailəsinin bütün üzvlərinə xas olan ləyaqət hissinin və onların bərabər və ayrılmaz\nhüquqlarının tanınmasının azadlıq, ədalət və ümumi sülhün əsası olduğunu nəzərə alaraq,\ninsan hüquqlarına etinasızlıq və nifrətin bəşəriyyəti dəhşətə gətirən barbarizm\nhərəkətlərinə səbəb olduğunu və insanların söz və etiqad azadlığına malik, qorxu və\nehtiyacdan azad olduqları dünyanın yaradılmasının bəşəriyyətin ən ali istəyi olduğunu\nnəzərə alaraq,\ninsanın son vasitə kimi istibdad və zülmə qarşı qiyama qalxmağa məcbur olmamasını təmin\netmək üçün insan hüquqlarının qanunun hakimiyyəti ilə müdafiə olunmasının zəruriliyini\nnəzərə alaraq,\nxalqlar arasında mehriban münasibətlərin inkişafını dəstəkləməyin vacibliyini nəzərə\nalaraq,\nBirləşmiş Millətlərin xalqlarının BMT Nizamnaməsində əsas insan hüquqlarına, insan\nşəxsiyyətinin ləyaqət və dəyərinə, kişi və qadınların hüquq bərabərliyinə inamlarını təsdiq\netdiklərini və daha geniş azadlıq şəraitində sosial tərəqqi və həyat şəraitinin\nyaxşılaşdırılmasına yardım etməyi qət etdiklərini nəzərə alaraq,\nüzv dövlətlərin BMT ilə əməkdaşlıq şəraitində insan hüquqlarına və əsas azadlıqlara ümumi\nhörmət və onlara əməl olunmasına yardım etməyi öhdələrinə götürdüklərini nəzərə alaraq,\nbu hüquq və azadlıqların xarakterinin tam şəkildə dərk olunmasının həmin öhdəliyin\nhərtərəfli yerinə yetirilməsi üçün böyük əhəmiyyət kəsb etdiyini nəzərə alaraq,\nBMT Baş Assambleyası\nİnsan hüquqları Haqqında Ümumi Bəyannaməni, hər bir kəsin və cəmiyyətin hər bir orqanının\nbu Bəyannaməni rəhbər tutaraq maarifçilik və tədris yolu ilə həmin hüquq və azadlıqlara\nhörmət olunmasına yardım etməsi və milli və beynəlxalq səviyyədə tərəqqipərvər tədbirlər\nyolu ilə, həm təşkilatın üzvü olan xalqları, həm də onların yurisdiksiyası altında olan\nərazilərin xalqları arasında ümumilikdə və effektiv tanınması və həyata keçirilməsinə səy\ngöstərmələri məqsədilə bütün xalqlar və bütün dövlətlərin yerinə yetirməyə can atmalı\nolduqları vəzifə kimi bəyan edir.\nMaddə 1\nBütün insanlar ləyaqət və hüquqlarına görə azad və bərabər doğulurlar. Onların şüurları və\nvicdanları var və bir-birlərinə münasibətdə qardaşlıq ruhunda davranmalıdırlar.\nMaddə 2\nHər bir şəxs irqindən, dərisinin rəngindən, cinsindən, dilindən, dinindən, siyasi və\ndigər əqidəsindən, milli və ya sosial mənşəyindən, əmlak, sosial mövqe və digər\nvəziyyətindən asılı olmayaraq bu Bəyannamədə elan olunmuş bütün hüquq və azadlıqlara\nmalik olmalıdır.\nBundan əlavə, həmin şəxsin mənsub olduğu ölkənin və ya ərazinin, həmin ərazinin müstəqil,\nqəyyumluq altında olan, özüidarəolunmayan və ya suverenliyi hər hansı şəkildə məhdudlaşmış\nolmasından asılı olmayaraq, siyası, hüquqi və beynəlxalq statusundan asılı olaraq heç bir"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "2c65dba1efcca80c322895cf701cd8c9",
            "Index": 1,
            "Label": "2",
            "Size": [
                595.0,
                842.0
            ],
            "Text": "ayrı-seçkilik qoyulmamalıdır.\nMaddə 3\nHər bir şəxsin yaşamaq, azadlıq və şəxsi toxunulmazlıq hüququ var.\nMaddə 4\nHeç kim kölə və ya asılı vəziyyətdə saxlanıla bilməz; quldarlıq və qul ticarəti bütün\nformalarda qadağan edilir.\nMaddə 5\nHeç kim işgəncəyə və ya qəddar, qeyri-insani və ya onun ləyaqətini alçaldan münasibətə və\ncəzaya məruz qalmamalıdır.\nMaddə 6\nHər bir şəxs harada olmasından asılı olmayaraq özünün hüquq subyektltiliyinin tanınması\nhüququna malikdir.\nMaddə 7\nBütün insanlar qanun qarşısında bərabərdirlər və qanun tərəfindən bərabər müdafiə\nhüququna malikdirlər. Bütün insanlar bu Bəyannaməni pozan hər hansı ayrı-seçkilikdən və\nbelə ayrı-seçkiliyə hər hansı cəhddən bərabər müdafiə olunma hüququna malikdirlər.\nMaddə 8\nHər bir şəxs Konstitusiyanın və ya qanunun ona verdiyi hüquqların pozulması zamanı\nsələahiyyətli milli məhkəmələr tərəfindən hüquqlarının bərpa olunması hüququna malikdir.\nMaddə 9\nHeç kim özbaşına həbsə, tutulmaya və ya sürgünə məruz qala bilməz.\nMaddə 10\nHər bir şəxs onun hüquq və vəzifələrinin təyini və ona qarşı irəli sürülmüş cinayət\nittihamının əsaslılığının müəyyənləşdirilməsi üçün onun işinin müstəqil və bitərəf\nməhkəmədə, tam bərabərlik əsasında, aşkarlıq və ədalətin bütün tələblərinin gözlənilməsi\nşəraitində baxılması hüququna malikdir.\nMaddə 11\nCinayət törətməkdə ittiham olunan hər bir şəxs günahı ona müdafiə üçün bütün imkanların\ntəmin olunduğu açıq məhkəmə istintaqında qanuni şəkildə sübut olunanadək günahsız hesab\nedilmək hüquna malikdir.\nHeç bir kəs milli qanunvericilik və ya beynəlxalq hüquqa əsasən törədildiyi zaman\ncinayət hesab edilməyən hərəkət və ya hərəkətsizlik üçün cinayətdə ittiham oluna bilməz.\nEyni zamanda cinayətin törədildiyi zaman tətbiq oluna biləcək cəzadan daha ağırı tətbiq\noluna bilməz.\nMaddə 12\nHeç kim şəxsi və ailə həyatına müdaxiləyə, evinin toxunulmazlığına, məktublaşmasının"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "eb0ff4fd2e6388cddf26be77e6e599eb",
            "Index": 2,
            "Label": "3",
            "Size": [
                595.0,
                842.0
            ],
            "Text": "gizliliyinə, şərəf və nüfuzuna özbaşına qəsdə məruz qala bilməz. Hər bir şəxsin belə\nmüdaxilə və qəsdən qanun tərəfindən müdafiə olunmaq hüququ var.\nMaddə 13\nHər bir şəxs hər bir ölkə hüdudunda sərbəst hərəkət etmək və yaşayış yeri seçmək hüququna\nmalikdir.\nHər bir şəxs öz ölkəsi də daxil olmaqla istənilən ölkəni tərk etmək və öz ölkəsinə\nqayıtmaq hüququna malikdir.\nMaddə 14\nHər bir şəxs digər ölkələrdə təqibdən sığınacaq axtarmaq və bu sığınacaqdan istifadə etmək\nhüququna malikdir.\nBu hüquq həqiqətən də qeyri-siyasi cinayət və ya Birləşmiş Millətlər Təşkilatının məqsəd\nvə prinsiplərinə zidd hərəkət törədilməsinə əsaslanan təqiblər zamanı istifadə oluna\nbilməz.\nMaddə 15\nHər bir şəxs vətəndaşlıq hüququna malikdir.\nHeç kim özbaşına olaraq vətəndaşlıqdan və vətəndaşlığını dəyişmək hüququndan məhrum edilə\nbilməz.\nMaddə 16\nYetkinlik yaşına çatmış kişilər və qadınlar irqi, milli və dini əlamətlərinə görə heç bir\nməhdudiyyət qoyulmadan nikaha daxil olmaq və ailə qurmaq hüququna malikdirlər. Onlar\nnikaha daxil olarkən, nikah müddətində və onun pozulması zamanı eyni hüquqlardan istifadə\nedirlər.\nNikah, nikaha daxil olan hər iki tərəfin azad və tam razılığı olarsa bağlana bilər.\nAilə cəmiyyətin təbii və başlıca qrup vahididir və cəmiyyət və dövlət tərəfindən müdafiə\nolunma hüququna malikdir.\nMaddə 17\nHər bir şəxsin həm təkbaşına, həm də digərləri ilə birlikdə mülkiyyətə sahib olma hüququ\nvar.\nHeç kim özbaşına olaraq mülkiyyətdən məhrum edilə bilməz.\nMaddə 18\nHər bir şəxs düşüncə, vicdan və din azadlığı hüququna malikdir; bu hüquqa öz dinini və\netiqadını dəyişmək azadlığı və öz dininə və inanclarına təhsil, dua və dini və ritual\nayinlər zamanı təklikdə və ya başqaları ilə birlikdə, aşkar və ya fərdi şəkildə etiqad\netmək azadlığı daxildir.\nMaddə 19\nHər bir şəxs əqidə və onu sərbəst ifadə etmək azadlığı hüququna malikdir; bu hüquqa\nmaneəsiz olaraq əqidəyə malik olmaq və informasiya və ideyaları dövlət sərhədlərindən"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "de5727e1e6f9e6b1735dd0de339b888a",
            "Index": 3,
            "Label": "4",
            "Size": [
                595.0,
                842.0
            ],
            "Text": "asılı olmayaraq istənilən vasitələrlə axtarmaq, əldə etmək və yaymaq azadlığı daxildir.\nMaddə 20\nHər bir şəxs dinc yığıncaqlar və assosiasiyalar azadlığı hüququna malikdir.\nHeç bir şəxs hər hansı bir assosiasiyaya qoşulmağa məcbur edilə bilməz.\nMaddə 21\nHər bir şəxs dövlətin idarə olunmasında bilavasitə və ya azad şəkildə seçilmiş\nnümayəndələr vasitəsilə iştirak etmək hüququna malikdir.\nHər bir şəxs öz ölkəsində dövlət xidmətində qulluq etmək üçün bərabər imkana malik olmaq\nhüququna malikdir.\nXalqın iradəsi iqtidar hakimiyyətinin əsası olmalıdır; bu iradə öz ifadəsini gizli\nsəsvermə yolu ilə, ümumi və bərabər seçki hüququ və ya səsvermənin azadlığını təmin edən\ndigər eynimənalı formalar əsasında keçirilən mütamadi və saxtalaşdırılmamış seçkilərdə\ntapmalıdır.\nMaddə 22\nHər bir şəxs cəmiyyətin üzvü kimi sosial müdafiə hüququna və milli səylər və beynəlxalq\nəməkdaşlıq yolu ilə və hər bir dövlətin strukturu və resurslarına uyğun olaraq onun\nləyaqətinin müdafiəsi və şəxsiyyətinin azad inkişafı üçün iqtisadi, sosial və mədəni\nsahələrdə hüquqlara malikdir.\nMaddə 23\nHər bir şəxsin əmək, sərbəst iş yeri seçmək, ədalətli və yaxşı iş şəraiti və işsizlikdən\nmüdafiə hüququ var.\nHər bir şəxs heç bir ayrı-seçkilik olmadan eyni iş üçün eyni əmək haqqı almaq hüququna\nmalikdir.\nHər bir işləyən şəxs, əməyinin lazım gələrsə digər sosial müdafiə vasitələrilə tamamlanan,\nonun özünün və ailəsinin layiqli dolanışığını təmin edə bilən ədalətli və qənaətbəxş\nödənilməsi hüququna malikdir.\nHər bir şəxsin həmkarlar ittifaqı yaratmaq və öz sosial maraqlarını müdafiə etmək üçün\nhəmkarlar ittifaqlarına daxil olmaq hüququ var.\nMaddə 24\nHər bir şəxsin istirahət və asudə vaxt, o cümlədən iş gününün ağlabatan hüdudu və\nödənilən mütamadi məzuniyyət hüququ var.\nMaddə 25\nHər bir şəxs onun özünün və ailəsinin səhhət və rifahını təmin etmək üçün lazım olan,\nqida, geyim, tibbi xidmət və lazımi sosial təminat da daxil olmaqla həyat səviyyəsi\nhüququna və işsizlik, xəstəlik, əlillik, dul qalma, qocalıq və ondan asılı olmayan\nsəbəblər üzündən yaşayış vasitələrinin itirilməsi zamanı təminat hüququna malikdir.\nAnalıq və uşaqlıq xüsusi qayğı və yardım almaq hüququna malikdirlər. Həm nikah nəticəsində\nhəm də nikahdan kənar doğulmuş uşaqlar eyni sosial müdafiədən istifadə etməlidirlər."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6045c57f9c8466d5c8e2c13ccde86da8",
            "Index": 4,
            "Label": "5",
            "Size": [
                595.0,
                842.0
            ],
            "Text": "Maddə 26\nHər bir şəxsin təhsil hüququ var. Ən azı ibtidai və ümumi təhsil pulsuz olmalıdır.\nİbtidai təhsil icbari olmalıdır. Hər kəs texniki və peşə təhsili almaq imkanına malik\nolmalıdır, ali təhsil də hər kəsin qabiliyyəti əsasında hamıya eyni dərəcədə müyəssər\nolmalıdır.\nTəhsil insan şəxsiyyətinin tam inkişafına və insan hüquqları və əsas azadlıqlara hörmətin\nartırılmasına yönəldilməlidir. Təhsil xalqlar, irqi və dini qruplar arasında qarşılıqlı\nanlaşmanın, dözümlülüyün və dostluğun möhkəmləndirilməsinə və Birləşmiş Millətlərin sülhü\nqoruma sahəsində fəaliyyətinə yardım etməlidir.\nValideynlər öz azyaşlı uşaqlarının təhsil növünü seçməkdə üstünlüyə malikdirlər.\nMaddə 27\nHər bir şəxs cəmiyyətin mədəni həyatında sərbəst iştirak etmək, incəsənətdən həzz almaq,\nelmi tərəqqidə iştirak etmək və onun faydasından istifadə etmək hüququna malikdir.\nHər bir şəxs müəllifi olduğu elmi, ədəbi, və incəsənət əsərlərinin nəticəsində meydana\nçıxan maddi və mənəvi mənafelərinin qorunması hüququna malikdir.\nMaddə 28\nHər bir şəxsin bu Bəyannamədə əks olunmuş hüquq və azadlıqların tam təmin olunduğu sosial\nvə beynəlxalq düzüm hüququ var.\nMaddə 29\nHər bir şəxs yalnız onun azad və tam inkişafı mümkün olduğu cəmiyyət qarşısında vəzifələr\ndaşıyır.\nÖz hüquq və azadlıqlarını həyata keçirərkən hər bir şəxs yalnız elə məhdudiyyətlərə məruz\nqala bilər ki, onlar qanun tərəfindən digərlərinin hüquq və azadlıqlarının tanınması və\nhörmət olunmasının təmin edilməsi və demokratik cəmiyyətin əxlaqi, ictimai asayiş və\nümumi rifah tələblərini ödəmək məqsədilə təyin edilmiş olsun.\nBu hüquq və azadlıqların həyata keçirilməsi Birləşmiş Millətlər Təşkilatının məqsəd və\nprinsiplərinə zidd olmamalıdır.\nMaddə 30\nBu Bəyannamədə heç nə hər hansı dövlətə, şəxslər qrupuna və ayrı-ayrı şəxslərə Bəyannaməndə\nelan olunmuş hüquq və azadlıqların məhvinə yönəlmiş hər hansı fəaliyyətlə məşğul olmaq və\nya hər hansı hərəkəti törətmək hüququnun verilməsi kimi təfsir oluna bilməz."
        }
    }
}
