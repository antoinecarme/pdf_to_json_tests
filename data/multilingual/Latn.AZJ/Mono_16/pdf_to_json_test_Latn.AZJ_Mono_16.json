{
    "MetaData": {
        "Author": null,
        "Creation_Date": 1581466959,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "21c3224beb7f29aebd124da38bea4221",
            "Index": 0,
            "Label": "1",
            "Size": [
                595.0,
                842.0
            ],
            "Text": "İNSAN HÜQUQLARI HAQQINDA ÜMUMİ BƏYANNAMƏ\nPREAMBULA\nBəşər ailəsinin bütün üzvlərinə xas olan ləyaqət hissinin və onların\nbərabər və ayrılmaz hüquqlarının tanınmasının azadlıq, ədalət və ümumi\nsülhün əsası olduğunu nəzərə alaraq,\ninsan hüquqlarına etinasızlıq və nifrətin bəşəriyyəti dəhşətə gətirən\nbarbarizm hərəkətlərinə səbəb olduğunu və insanların söz və etiqad\nazadlığına malik, qorxu və ehtiyacdan azad olduqları dünyanın\nyaradılmasının bəşəriyyətin ən ali istəyi olduğunu nəzərə alaraq,\ninsanın son vasitə kimi istibdad və zülmə qarşı qiyama qalxmağa məcbur\nolmamasını təmin etmək üçün insan hüquqlarının qanunun hakimiyyəti ilə\nmüdafiə olunmasının zəruriliyini nəzərə alaraq,\nxalqlar arasında mehriban münasibətlərin inkişafını dəstəkləməyin\nvacibliyini nəzərə alaraq,\nBirləşmiş Millətlərin xalqlarının BMT Nizamnaməsində əsas insan\nhüquqlarına, insan şəxsiyyətinin ləyaqət və dəyərinə, kişi və qadınların\nhüquq bərabərliyinə inamlarını təsdiq etdiklərini və daha geniş azadlıq\nşəraitində sosial tərəqqi və həyat şəraitinin yaxşılaşdırılmasına yardım\netməyi qət etdiklərini nəzərə alaraq,\nüzv dövlətlərin BMT ilə əməkdaşlıq şəraitində insan hüquqlarına və əsas\nazadlıqlara ümumi hörmət və onlara əməl olunmasına yardım etməyi\nöhdələrinə götürdüklərini nəzərə alaraq,\nbu hüquq və azadlıqların xarakterinin tam şəkildə dərk olunmasının həmin\nöhdəliyin hərtərəfli yerinə yetirilməsi üçün böyük əhəmiyyət kəsb\netdiyini nəzərə alaraq,\nBMT Baş Assambleyası\nİnsan hüquqları Haqqında Ümumi Bəyannaməni, hər bir kəsin və cəmiyyətin\nhər bir orqanının bu Bəyannaməni rəhbər tutaraq maarifçilik və tədris\nyolu ilə həmin hüquq və azadlıqlara hörmət olunmasına yardım etməsi və\nmilli və beynəlxalq səviyyədə tərəqqipərvər tədbirlər yolu ilə, həm\ntəşkilatın üzvü olan xalqları, həm də onların yurisdiksiyası altında\nolan ərazilərin xalqları arasında ümumilikdə və effektiv tanınması və\nhəyata keçirilməsinə səy göstərmələri məqsədilə bütün xalqlar və bütün\ndövlətlərin yerinə yetirməyə can atmalı olduqları vəzifə kimi bəyan\nedir.\nMaddə 1\nBütün insanlar ləyaqət və hüquqlarına görə azad və bərabər doğulurlar.\nOnların şüurları və vicdanları var və bir-birlərinə münasibətdə\nqardaşlıq ruhunda davranmalıdırlar.\nMaddə 2\nHər bir şəxs irqindən, dərisinin rəngindən, cinsindən, dilindən,"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "34c106cd096fdb7a002e101dc9cdc634",
            "Index": 1,
            "Label": "2",
            "Size": [
                595.0,
                842.0
            ],
            "Text": "dinindən, siyasi və digər əqidəsindən, milli və ya sosial mənşəyindən,\nəmlak, sosial mövqe və digər vəziyyətindən asılı olmayaraq bu\nBəyannamədə elan olunmuş bütün hüquq və azadlıqlara malik olmalıdır.\nBundan əlavə, həmin şəxsin mənsub olduğu ölkənin və ya ərazinin, həmin\nərazinin müstəqil, qəyyumluq altında olan, özüidarəolunmayan və ya\nsuverenliyi hər hansı şəkildə məhdudlaşmış olmasından asılı olmayaraq,\nsiyası, hüquqi və beynəlxalq statusundan asılı olaraq heç bir ayrı-\nseçkilik qoyulmamalıdır.\nMaddə 3\nHər bir şəxsin yaşamaq, azadlıq və şəxsi toxunulmazlıq hüququ var.\nMaddə 4\nHeç kim kölə və ya asılı vəziyyətdə saxlanıla bilməz; quldarlıq və qul\nticarəti bütün formalarda qadağan edilir.\nMaddə 5\nHeç kim işgəncəyə və ya qəddar, qeyri-insani və ya onun ləyaqətini\nalçaldan münasibətə və cəzaya məruz qalmamalıdır.\nMaddə 6\nHər bir şəxs harada olmasından asılı olmayaraq özünün hüquq\nsubyektltiliyinin tanınması hüququna malikdir.\nMaddə 7\nBütün insanlar qanun qarşısında bərabərdirlər və qanun tərəfindən\nbərabər müdafiə hüququna malikdirlər. Bütün insanlar bu Bəyannaməni\npozan hər hansı ayrı-seçkilikdən və belə ayrı-seçkiliyə hər hansı\ncəhddən bərabər müdafiə olunma hüququna malikdirlər.\nMaddə 8\nHər bir şəxs Konstitusiyanın və ya qanunun ona verdiyi hüquqların\npozulması zamanı sələahiyyətli milli məhkəmələr tərəfindən hüquqlarının\nbərpa olunması hüququna malikdir.\nMaddə 9\nHeç kim özbaşına həbsə, tutulmaya və ya sürgünə məruz qala bilməz.\nMaddə 10\nHər bir şəxs onun hüquq və vəzifələrinin təyini və ona qarşı irəli\nsürülmüş cinayət ittihamının əsaslılığının müəyyənləşdirilməsi üçün onun\nişinin müstəqil və bitərəf məhkəmədə, tam bərabərlik əsasında, aşkarlıq\nvə ədalətin bütün tələblərinin gözlənilməsi şəraitində baxılması\nhüququna malikdir.\nMaddə 11\nCinayət törətməkdə ittiham olunan hər bir şəxs günahı ona müdafiə üçün"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "34eb9be11498bee97bf32d351f6f31d5",
            "Index": 2,
            "Label": "3",
            "Size": [
                595.0,
                842.0
            ],
            "Text": "bütün imkanların təmin olunduğu açıq məhkəmə istintaqında qanuni şəkildə\nsübut olunanadək günahsız hesab edilmək hüquna malikdir.\nHeç bir kəs milli qanunvericilik və ya beynəlxalq hüquqa əsasən\ntörədildiyi zaman cinayət hesab edilməyən hərəkət və ya hərəkətsizlik\nüçün cinayətdə ittiham oluna bilməz. Eyni zamanda cinayətin törədildiyi\nzaman tətbiq oluna biləcək cəzadan daha ağırı tətbiq oluna bilməz.\nMaddə 12\nHeç kim şəxsi və ailə həyatına müdaxiləyə, evinin toxunulmazlığına,\nməktublaşmasının gizliliyinə, şərəf və nüfuzuna özbaşına qəsdə məruz\nqala bilməz. Hər bir şəxsin belə müdaxilə və qəsdən qanun tərəfindən\nmüdafiə olunmaq hüququ var.\nMaddə 13\nHər bir şəxs hər bir ölkə hüdudunda sərbəst hərəkət etmək və yaşayış\nyeri seçmək hüququna malikdir.\nHər bir şəxs öz ölkəsi də daxil olmaqla istənilən ölkəni tərk etmək və\nöz ölkəsinə qayıtmaq hüququna malikdir.\nMaddə 14\nHər bir şəxs digər ölkələrdə təqibdən sığınacaq axtarmaq və bu\nsığınacaqdan istifadə etmək hüququna malikdir.\nBu hüquq həqiqətən də qeyri-siyasi cinayət və ya Birləşmiş Millətlər\nTəşkilatının məqsəd və prinsiplərinə zidd hərəkət törədilməsinə\nəsaslanan təqiblər zamanı istifadə oluna bilməz.\nMaddə 15\nHər bir şəxs vətəndaşlıq hüququna malikdir.\nHeç kim özbaşına olaraq vətəndaşlıqdan və vətəndaşlığını dəyişmək\nhüququndan məhrum edilə bilməz.\nMaddə 16\nYetkinlik yaşına çatmış kişilər və qadınlar irqi, milli və dini\nəlamətlərinə görə heç bir məhdudiyyət qoyulmadan nikaha daxil olmaq və\nailə qurmaq hüququna malikdirlər. Onlar nikaha daxil olarkən, nikah\nmüddətində və onun pozulması zamanı eyni hüquqlardan istifadə edirlər.\nNikah, nikaha daxil olan hər iki tərəfin azad və tam razılığı olarsa\nbağlana bilər.\nAilə cəmiyyətin təbii və başlıca qrup vahididir və cəmiyyət və dövlət\ntərəfindən müdafiə olunma hüququna malikdir.\nMaddə 17\nHər bir şəxsin həm təkbaşına, həm də digərləri ilə birlikdə mülkiyyətə\nsahib olma hüququ var."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0168ff3fc6fdea7dff0f079e61d3a637",
            "Index": 3,
            "Label": "4",
            "Size": [
                595.0,
                842.0
            ],
            "Text": "Heç kim özbaşına olaraq mülkiyyətdən məhrum edilə bilməz.\nMaddə 18\nHər bir şəxs düşüncə, vicdan və din azadlığı hüququna malikdir; bu\nhüquqa öz dinini və etiqadını dəyişmək azadlığı və öz dininə və\ninanclarına təhsil, dua və dini və ritual ayinlər zamanı təklikdə və ya\nbaşqaları ilə birlikdə, aşkar və ya fərdi şəkildə etiqad etmək azadlığı\ndaxildir.\nMaddə 19\nHər bir şəxs əqidə və onu sərbəst ifadə etmək azadlığı hüququna\nmalikdir; bu hüquqa maneəsiz olaraq əqidəyə malik olmaq və informasiya\nvə ideyaları dövlət sərhədlərindən asılı olmayaraq istənilən vasitələrlə\naxtarmaq, əldə etmək və yaymaq azadlığı daxildir.\nMaddə 20\nHər bir şəxs dinc yığıncaqlar və assosiasiyalar azadlığı hüququna\nmalikdir.\nHeç bir şəxs hər hansı bir assosiasiyaya qoşulmağa məcbur edilə bilməz.\nMaddə 21\nHər bir şəxs dövlətin idarə olunmasında bilavasitə və ya azad şəkildə\nseçilmiş nümayəndələr vasitəsilə iştirak etmək hüququna malikdir.\nHər bir şəxs öz ölkəsində dövlət xidmətində qulluq etmək üçün bərabər\nimkana malik olmaq hüququna malikdir.\nXalqın iradəsi iqtidar hakimiyyətinin əsası olmalıdır; bu iradə öz\nifadəsini gizli səsvermə yolu ilə, ümumi və bərabər seçki hüququ və ya\nsəsvermənin azadlığını təmin edən digər eynimənalı formalar əsasında\nkeçirilən mütamadi və saxtalaşdırılmamış seçkilərdə tapmalıdır.\nMaddə 22\nHər bir şəxs cəmiyyətin üzvü kimi sosial müdafiə hüququna və milli\nsəylər və beynəlxalq əməkdaşlıq yolu ilə və hər bir dövlətin strukturu\nvə resurslarına uyğun olaraq onun ləyaqətinin müdafiəsi və şəxsiyyətinin\nazad inkişafı üçün iqtisadi, sosial və mədəni sahələrdə hüquqlara\nmalikdir.\nMaddə 23\nHər bir şəxsin əmək, sərbəst iş yeri seçmək, ədalətli və yaxşı iş\nşəraiti və işsizlikdən müdafiə hüququ var.\nHər bir şəxs heç bir ayrı-seçkilik olmadan eyni iş üçün eyni əmək haqqı\nalmaq hüququna malikdir.\nHər bir işləyən şəxs, əməyinin lazım gələrsə digər sosial müdafiə\nvasitələrilə tamamlanan, onun özünün və ailəsinin layiqli dolanışığını\ntəmin edə bilən ədalətli və qənaətbəxş ödənilməsi hüququna malikdir."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "524acb94681b793c284f49d22aa19baa",
            "Index": 4,
            "Label": "5",
            "Size": [
                595.0,
                842.0
            ],
            "Text": "Hər bir şəxsin həmkarlar ittifaqı yaratmaq və öz sosial maraqlarını\nmüdafiə etmək üçün həmkarlar ittifaqlarına daxil olmaq hüququ var.\nMaddə 24\nHər bir şəxsin istirahət və asudə vaxt, o cümlədən iş gününün ağlabatan\nhüdudu və ödənilən mütamadi məzuniyyət hüququ var.\nMaddə 25\nHər bir şəxs onun özünün və ailəsinin səhhət və rifahını təmin etmək\nüçün lazım olan, qida, geyim, tibbi xidmət və lazımi sosial təminat da\ndaxil olmaqla həyat səviyyəsi hüququna və işsizlik, xəstəlik, əlillik,\ndul qalma, qocalıq və ondan asılı olmayan səbəblər üzündən yaşayış\nvasitələrinin itirilməsi zamanı təminat hüququna malikdir.\nAnalıq və uşaqlıq xüsusi qayğı və yardım almaq hüququna malikdirlər. Həm\nnikah nəticəsində həm də nikahdan kənar doğulmuş uşaqlar eyni sosial\nmüdafiədən istifadə etməlidirlər.\nMaddə 26\nHər bir şəxsin təhsil hüququ var. Ən azı ibtidai və ümumi təhsil pulsuz\nolmalıdır. İbtidai təhsil icbari olmalıdır. Hər kəs texniki və peşə\ntəhsili almaq imkanına malik olmalıdır, ali təhsil də hər kəsin\nqabiliyyəti əsasında hamıya eyni dərəcədə müyəssər olmalıdır.\nTəhsil insan şəxsiyyətinin tam inkişafına və insan hüquqları və əsas\nazadlıqlara hörmətin artırılmasına yönəldilməlidir. Təhsil xalqlar, irqi\nvə dini qruplar arasında qarşılıqlı anlaşmanın, dözümlülüyün və\ndostluğun möhkəmləndirilməsinə və Birləşmiş Millətlərin sülhü qoruma\nsahəsində fəaliyyətinə yardım etməlidir.\nValideynlər öz azyaşlı uşaqlarının təhsil növünü seçməkdə üstünlüyə\nmalikdirlər.\nMaddə 27\nHər bir şəxs cəmiyyətin mədəni həyatında sərbəst iştirak etmək,\nincəsənətdən həzz almaq, elmi tərəqqidə iştirak etmək və onun\nfaydasından istifadə etmək hüququna malikdir.\nHər bir şəxs müəllifi olduğu elmi, ədəbi, və incəsənət əsərlərinin\nnəticəsində meydana çıxan maddi və mənəvi mənafelərinin qorunması\nhüququna malikdir.\nMaddə 28\nHər bir şəxsin bu Bəyannamədə əks olunmuş hüquq və azadlıqların tam\ntəmin olunduğu sosial və beynəlxalq düzüm hüququ var.\nMaddə 29\nHər bir şəxs yalnız onun azad və tam inkişafı mümkün olduğu cəmiyyət\nqarşısında vəzifələr daşıyır.\nÖz hüquq və azadlıqlarını həyata keçirərkən hər bir şəxs yalnız elə"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "1ed5a2b5fd226dc76714922336d9ceb9",
            "Index": 5,
            "Label": "6",
            "Size": [
                595.0,
                842.0
            ],
            "Text": "məhdudiyyətlərə məruz qala bilər ki, onlar qanun tərəfindən digərlərinin\nhüquq və azadlıqlarının tanınması və hörmət olunmasının təmin edilməsi\nvə demokratik cəmiyyətin əxlaqi, ictimai asayiş və ümumi rifah\ntələblərini ödəmək məqsədilə təyin edilmiş olsun.\nBu hüquq və azadlıqların həyata keçirilməsi Birləşmiş Millətlər\nTəşkilatının məqsəd və prinsiplərinə zidd olmamalıdır.\nMaddə 30\nBu Bəyannamədə heç nə hər hansı dövlətə, şəxslər qrupuna və ayrı-ayrı\nşəxslərə Bəyannaməndə elan olunmuş hüquq və azadlıqların məhvinə\nyönəlmiş hər hansı fəaliyyətlə məşğul olmaq və ya hər hansı hərəkəti\ntörətmək hüququnun verilməsi kimi təfsir oluna bilməz."
        }
    }
}
