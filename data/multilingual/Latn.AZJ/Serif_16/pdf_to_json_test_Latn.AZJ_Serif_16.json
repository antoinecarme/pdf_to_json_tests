{
    "MetaData": {
        "Author": null,
        "Creation_Date": 1581467005,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "dd852e6e7b8b3800f09b2f96a1f0052a",
            "Index": 0,
            "Label": "1",
            "Size": [
                595.0,
                842.0
            ],
            "Text": "İNSAN HÜQUQLARI HAQQINDA ÜMUMİ BƏYANNAMƏ\nPREAMBULA\nBəşər ailəsinin bütün üzvlərinə xas olan ləyaqət hissinin və onların bərabər və\nayrılmaz hüquqlarının tanınmasının azadlıq, ədalət və ümumi sülhün əsası olduğunu\nnəzərə alaraq,\ninsan hüquqlarına etinasızlıq və nifrətin bəşəriyyəti dəhşətə gətirən barbarizm\nhərəkətlərinə səbəb olduğunu və insanların söz və etiqad azadlığına malik, qorxu və\nehtiyacdan azad olduqları dünyanın yaradılmasının bəşəriyyətin ən ali istəyi olduğunu\nnəzərə alaraq,\ninsanın son vasitə kimi istibdad və zülmə qarşı qiyama qalxmağa məcbur olmamasını\ntəmin etmək üçün insan hüquqlarının qanunun hakimiyyəti ilə müdafiə olunmasının\nzəruriliyini nəzərə alaraq,\nxalqlar arasında mehriban münasibətlərin inkişafını dəstəkləməyin vacibliyini nəzərə\nalaraq,\nBirləşmiş Millətlərin xalqlarının BMT Nizamnaməsində əsas insan hüquqlarına, insan\nşəxsiyyətinin ləyaqət və dəyərinə, kişi və qadınların hüquq bərabərliyinə inamlarını\ntəsdiq etdiklərini və daha geniş azadlıq şəraitində sosial tərəqqi və həyat şəraitinin\nyaxşılaşdırılmasına yardım etməyi qət etdiklərini nəzərə alaraq,\nüzv dövlətlərin BMT ilə əməkdaşlıq şəraitində insan hüquqlarına və əsas azadlıqlara\nümumi hörmət və onlara əməl olunmasına yardım etməyi öhdələrinə götürdüklərini\nnəzərə alaraq,\nbu hüquq və azadlıqların xarakterinin tam şəkildə dərk olunmasının həmin öhdəliyin\nhərtərəfli yerinə yetirilməsi üçün böyük əhəmiyyət kəsb etdiyini nəzərə alaraq,\nBMT Baş Assambleyası\nİnsan hüquqları Haqqında Ümumi Bəyannaməni, hər bir kəsin və cəmiyyətin hər bir\norqanının bu Bəyannaməni rəhbər tutaraq maarifçilik və tədris yolu ilə həmin hüquq\nvə azadlıqlara hörmət olunmasına yardım etməsi və milli və beynəlxalq səviyyədə\ntərəqqipərvər tədbirlər yolu ilə, həm təşkilatın üzvü olan xalqları, həm də onların\nyurisdiksiyası altında olan ərazilərin xalqları arasında ümumilikdə və effektiv\ntanınması və həyata keçirilməsinə səy göstərmələri məqsədilə bütün xalqlar və bütün\ndövlətlərin yerinə yetirməyə can atmalı olduqları vəzifə kimi bəyan edir.\nMaddə 1\nBütün insanlar ləyaqət və hüquqlarına görə azad və bərabər doğulurlar. Onların\nşüurları və vicdanları var və bir-birlərinə münasibətdə qardaşlıq ruhunda\ndavranmalıdırlar.\nMaddə 2\nHər bir şəxs irqindən, dərisinin rəngindən, cinsindən, dilindən, dinindən, siyasi və\ndigər əqidəsindən, milli və ya sosial mənşəyindən, əmlak, sosial mövqe və digər\nvəziyyətindən asılı olmayaraq bu Bəyannamədə elan olunmuş bütün hüquq və\nazadlıqlara malik olmalıdır."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "f057ebe61487a28cf13f5f9c4ca03f5b",
            "Index": 1,
            "Label": "2",
            "Size": [
                595.0,
                842.0
            ],
            "Text": "Bundan əlavə, həmin şəxsin mənsub olduğu ölkənin və ya ərazinin, həmin ərazinin\nmüstəqil, qəyyumluq altında olan, özüidarəolunmayan və ya suverenliyi hər hansı\nşəkildə məhdudlaşmış olmasından asılı olmayaraq, siyası, hüquqi və beynəlxalq\nstatusundan asılı olaraq heç bir ayrı-seçkilik qoyulmamalıdır.\nMaddə 3\nHər bir şəxsin yaşamaq, azadlıq və şəxsi toxunulmazlıq hüququ var.\nMaddə 4\nHeç kim kölə və ya asılı vəziyyətdə saxlanıla bilməz; quldarlıq və qul ticarəti bütün\nformalarda qadağan edilir.\nMaddə 5\nHeç kim işgəncəyə və ya qəddar, qeyri-insani və ya onun ləyaqətini alçaldan\nmünasibətə və cəzaya məruz qalmamalıdır.\nMaddə 6\nHər bir şəxs harada olmasından asılı olmayaraq özünün hüquq subyektltiliyinin\ntanınması hüququna malikdir.\nMaddə 7\nBütün insanlar qanun qarşısında bərabərdirlər və qanun tərəfindən bərabər müdafiə\nhüququna malikdirlər. Bütün insanlar bu Bəyannaməni pozan hər hansı ayrı-\nseçkilikdən və belə ayrı-seçkiliyə hər hansı cəhddən bərabər müdafiə olunma\nhüququna malikdirlər.\nMaddə 8\nHər bir şəxs Konstitusiyanın və ya qanunun ona verdiyi hüquqların pozulması zamanı\nsələahiyyətli milli məhkəmələr tərəfindən hüquqlarının bərpa olunması hüququna\nmalikdir.\nMaddə 9\nHeç kim özbaşına həbsə, tutulmaya və ya sürgünə məruz qala bilməz.\nMaddə 10\nHər bir şəxs onun hüquq və vəzifələrinin təyini və ona qarşı irəli sürülmüş cinayət\nittihamının əsaslılığının müəyyənləşdirilməsi üçün onun işinin müstəqil və bitərəf\nməhkəmədə, tam bərabərlik əsasında, aşkarlıq və ədalətin bütün tələblərinin\ngözlənilməsi şəraitində baxılması hüququna malikdir.\nMaddə 11\nCinayət törətməkdə ittiham olunan hər bir şəxs günahı ona müdafiə üçün bütün\nimkanların təmin olunduğu açıq məhkəmə istintaqında qanuni şəkildə sübut\nolunanadək günahsız hesab edilmək hüquna malikdir.\nHeç bir kəs milli qanunvericilik və ya beynəlxalq hüquqa əsasən törədildiyi zaman\ncinayət hesab edilməyən hərəkət və ya hərəkətsizlik üçün cinayətdə ittiham oluna\nbilməz. Eyni zamanda cinayətin törədildiyi zaman tətbiq oluna biləcək cəzadan daha"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "ba492bc209b5828f0fc26d740f7a30c8",
            "Index": 2,
            "Label": "3",
            "Size": [
                595.0,
                842.0
            ],
            "Text": "ağırı tətbiq oluna bilməz.\nMaddə 12\nHeç kim şəxsi və ailə həyatına müdaxiləyə, evinin toxunulmazlığına,\nməktublaşmasının gizliliyinə, şərəf və nüfuzuna özbaşına qəsdə məruz qala bilməz.\nHər bir şəxsin belə müdaxilə və qəsdən qanun tərəfindən müdafiə olunmaq hüququ\nvar.\nMaddə 13\nHər bir şəxs hər bir ölkə hüdudunda sərbəst hərəkət etmək və yaşayış yeri seçmək\nhüququna malikdir.\nHər bir şəxs öz ölkəsi də daxil olmaqla istənilən ölkəni tərk etmək və öz ölkəsinə\nqayıtmaq hüququna malikdir.\nMaddə 14\nHər bir şəxs digər ölkələrdə təqibdən sığınacaq axtarmaq və bu sığınacaqdan istifadə\netmək hüququna malikdir.\nBu hüquq həqiqətən də qeyri-siyasi cinayət və ya Birləşmiş Millətlər Təşkilatının\nməqsəd və prinsiplərinə zidd hərəkət törədilməsinə əsaslanan təqiblər zamanı\nistifadə oluna bilməz.\nMaddə 15\nHər bir şəxs vətəndaşlıq hüququna malikdir.\nHeç kim özbaşına olaraq vətəndaşlıqdan və vətəndaşlığını dəyişmək hüququndan\nməhrum edilə bilməz.\nMaddə 16\nYetkinlik yaşına çatmış kişilər və qadınlar irqi, milli və dini əlamətlərinə görə heç bir\nməhdudiyyət qoyulmadan nikaha daxil olmaq və ailə qurmaq hüququna malikdirlər.\nOnlar nikaha daxil olarkən, nikah müddətində və onun pozulması zamanı eyni\nhüquqlardan istifadə edirlər.\nNikah, nikaha daxil olan hər iki tərəfin azad və tam razılığı olarsa bağlana bilər.\nAilə cəmiyyətin təbii və başlıca qrup vahididir və cəmiyyət və dövlət tərəfindən\nmüdafiə olunma hüququna malikdir.\nMaddə 17\nHər bir şəxsin həm təkbaşına, həm də digərləri ilə birlikdə mülkiyyətə sahib olma\nhüququ var.\nHeç kim özbaşına olaraq mülkiyyətdən məhrum edilə bilməz.\nMaddə 18\nHər bir şəxs düşüncə, vicdan və din azadlığı hüququna malikdir; bu hüquqa öz dinini\nvə etiqadını dəyişmək azadlığı və öz dininə və inanclarına təhsil, dua və dini və ritual\nayinlər zamanı təklikdə və ya başqaları ilə birlikdə, aşkar və ya fərdi şəkildə etiqad"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "af0c1c9bb06536c0ad9dbe727a808183",
            "Index": 3,
            "Label": "4",
            "Size": [
                595.0,
                842.0
            ],
            "Text": "etmək azadlığı daxildir.\nMaddə 19\nHər bir şəxs əqidə və onu sərbəst ifadə etmək azadlığı hüququna malikdir; bu hüquqa\nmaneəsiz olaraq əqidəyə malik olmaq və informasiya və ideyaları dövlət\nsərhədlərindən asılı olmayaraq istənilən vasitələrlə axtarmaq, əldə etmək və yaymaq\nazadlığı daxildir.\nMaddə 20\nHər bir şəxs dinc yığıncaqlar və assosiasiyalar azadlığı hüququna malikdir.\nHeç bir şəxs hər hansı bir assosiasiyaya qoşulmağa məcbur edilə bilməz.\nMaddə 21\nHər bir şəxs dövlətin idarə olunmasında bilavasitə və ya azad şəkildə seçilmiş\nnümayəndələr vasitəsilə iştirak etmək hüququna malikdir.\nHər bir şəxs öz ölkəsində dövlət xidmətində qulluq etmək üçün bərabər imkana malik\nolmaq hüququna malikdir.\nXalqın iradəsi iqtidar hakimiyyətinin əsası olmalıdır; bu iradə öz ifadəsini gizli\nsəsvermə yolu ilə, ümumi və bərabər seçki hüququ və ya səsvermənin azadlığını\ntəmin edən digər eynimənalı formalar əsasında keçirilən mütamadi və\nsaxtalaşdırılmamış seçkilərdə tapmalıdır.\nMaddə 22\nHər bir şəxs cəmiyyətin üzvü kimi sosial müdafiə hüququna və milli səylər və\nbeynəlxalq əməkdaşlıq yolu ilə və hər bir dövlətin strukturu və resurslarına uyğun\nolaraq onun ləyaqətinin müdafiəsi və şəxsiyyətinin azad inkişafı üçün iqtisadi, sosial\nvə mədəni sahələrdə hüquqlara malikdir.\nMaddə 23\nHər bir şəxsin əmək, sərbəst iş yeri seçmək, ədalətli və yaxşı iş şəraiti və işsizlikdən\nmüdafiə hüququ var.\nHər bir şəxs heç bir ayrı-seçkilik olmadan eyni iş üçün eyni əmək haqqı almaq\nhüququna malikdir.\nHər bir işləyən şəxs, əməyinin lazım gələrsə digər sosial müdafiə vasitələrilə\ntamamlanan, onun özünün və ailəsinin layiqli dolanışığını təmin edə bilən ədalətli və\nqənaətbəxş ödənilməsi hüququna malikdir.\nHər bir şəxsin həmkarlar ittifaqı yaratmaq və öz sosial maraqlarını müdafiə etmək\nüçün həmkarlar ittifaqlarına daxil olmaq hüququ var.\nMaddə 24\nHər bir şəxsin istirahət və asudə vaxt, o cümlədən iş gününün ağlabatan hüdudu və\nödənilən mütamadi məzuniyyət hüququ var.\nMaddə 25"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "50cd5445276083dd27c48b94b577d9cc",
            "Index": 4,
            "Label": "5",
            "Size": [
                595.0,
                842.0
            ],
            "Text": "Hər bir şəxs onun özünün və ailəsinin səhhət və rifahını təmin etmək üçün lazım olan,\nqida, geyim, tibbi xidmət və lazımi sosial təminat da daxil olmaqla həyat səviyyəsi\nhüququna və işsizlik, xəstəlik, əlillik, dul qalma, qocalıq və ondan asılı olmayan\nsəbəblər üzündən yaşayış vasitələrinin itirilməsi zamanı təminat hüququna malikdir.\nAnalıq və uşaqlıq xüsusi qayğı və yardım almaq hüququna malikdirlər. Həm nikah\nnəticəsində həm də nikahdan kənar doğulmuş uşaqlar eyni sosial müdafiədən istifadə\netməlidirlər.\nMaddə 26\nHər bir şəxsin təhsil hüququ var. Ən azı ibtidai və ümumi təhsil pulsuz olmalıdır.\nİbtidai təhsil icbari olmalıdır. Hər kəs texniki və peşə təhsili almaq imkanına malik\nolmalıdır, ali təhsil də hər kəsin qabiliyyəti əsasında hamıya eyni dərəcədə müyəssər\nolmalıdır.\nTəhsil insan şəxsiyyətinin tam inkişafına və insan hüquqları və əsas azadlıqlara\nhörmətin artırılmasına yönəldilməlidir. Təhsil xalqlar, irqi və dini qruplar arasında\nqarşılıqlı anlaşmanın, dözümlülüyün və dostluğun möhkəmləndirilməsinə və Birləşmiş\nMillətlərin sülhü qoruma sahəsində fəaliyyətinə yardım etməlidir.\nValideynlər öz azyaşlı uşaqlarının təhsil növünü seçməkdə üstünlüyə malikdirlər.\nMaddə 27\nHər bir şəxs cəmiyyətin mədəni həyatında sərbəst iştirak etmək, incəsənətdən həzz\nalmaq, elmi tərəqqidə iştirak etmək və onun faydasından istifadə etmək hüququna\nmalikdir.\nHər bir şəxs müəllifi olduğu elmi, ədəbi, və incəsənət əsərlərinin nəticəsində\nmeydana çıxan maddi və mənəvi mənafelərinin qorunması hüququna malikdir.\nMaddə 28\nHər bir şəxsin bu Bəyannamədə əks olunmuş hüquq və azadlıqların tam təmin\nolunduğu sosial və beynəlxalq düzüm hüququ var.\nMaddə 29\nHər bir şəxs yalnız onun azad və tam inkişafı mümkün olduğu cəmiyyət qarşısında\nvəzifələr daşıyır.\nÖz hüquq və azadlıqlarını həyata keçirərkən hər bir şəxs yalnız elə məhdudiyyətlərə\nməruz qala bilər ki, onlar qanun tərəfindən digərlərinin hüquq və azadlıqlarının\ntanınması və hörmət olunmasının təmin edilməsi və demokratik cəmiyyətin əxlaqi,\nictimai asayiş və ümumi rifah tələblərini ödəmək məqsədilə təyin edilmiş olsun.\nBu hüquq və azadlıqların həyata keçirilməsi Birləşmiş Millətlər Təşkilatının məqsəd\nvə prinsiplərinə zidd olmamalıdır.\nMaddə 30\nBu Bəyannamədə heç nə hər hansı dövlətə, şəxslər qrupuna və ayrı-ayrı şəxslərə\nBəyannaməndə elan olunmuş hüquq və azadlıqların məhvinə yönəlmiş hər hansı\nfəaliyyətlə məşğul olmaq və ya hər hansı hərəkəti törətmək hüququnun verilməsi kimi\ntəfsir oluna bilməz."
        }
    }
}
