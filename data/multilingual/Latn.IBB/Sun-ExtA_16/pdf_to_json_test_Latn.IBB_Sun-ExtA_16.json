{
    "MetaData": {
        "Author": null,
        "Creation_Date": 1581468613,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "8b70a5fb069bb914b0374e2d149e78a3",
            "Index": 0,
            "Label": "1",
            "Size": [
                595.0,
                842.0
            ],
            "Text": "Edisuan Etop Mbana Mme Unen Owo Ke Ofuri Ekondo\nTranslated into Efik-Ibibio by Eno Blankson Ikpe\nUfokutom Emi Esede Mkpo Abana Usuanetop\nMboho Edidiana Kiet Ofuri Ekondo\nEbe Iso Iko\nKe usen ofion duop ke ofion duopeba, 1948, Mboho Edidiana Kiet Ofuri Ekondo ema enyime\nenyun enam ediono ebana ke ofuri ekondo Edisuan Etop Mbana Mme Unen Owo Ke Ofuri\nEkondo. Kpupuru se ekebierede oro esine mi ke esit nwed emi. Oto ke akwa edinam emi,\nAkwa Ufok Mbet Mboho emi ema esian kpukpuru mme idut emi edude ke Mboho emi ete eno\nntot ebana Edisuan Etop Mbana Mme Unen Owo emi \"enyun ese ete ke esuan etop emi, emen\newut, ekot ke nwed, enyun enam awana kpukpuru owo akpanakpan ke mme ufok nwed, ye mme\nitie ukpep nkpo eken; enyun ekpeme ete ukpuhore ndomokiet iduhe otode ke edu mme idaha\nukara mme idut ye mme ebiet eken\".\nKofi Annan\nAKWA EWET NWED\nKpukpuru owo emana ye ukemukem ye asana asana unen ye ndamana uboho-ufin.\nMboho Edidiana Kiet Ofuri Ekondo enehede ebiere ndimum nkama, ndisuan etop mbana, nyun\nmkpeme mme ndamana unen kpukpuru owo. Ediyime ndinam utom emi oto ke mbet emi Mbobo\nEdidiana Kiet Ofuri Ekondo ekebierede emi eneherede osonode mbuotidem kpukpuru owo ke\nofuri ekondo abana mme ndamana unen owo ye uku mmo ye se owo odotde.\nKe nwed Edisuan Etop Mbana Mme Unen Owo Ke Ekondo, Mboho Edidiana Kiet Ofuri Ekondo\nenam anwana ke mem mem usun, mme unen emi enyenede kpukpuru owo ukem ukem.\nMme unen emi enyene mbufo\nMmo edi unen mbufo\nMbufo emehe ye mme mbet ye mme unen emi enyun enwam ndisuan etop emi, nyun mkpeme mmo\nno idem mbufo kpa ye mmo eken nte mbufo.\nNtono Ibuot Iko\nKoro ndidiono ndamana uku ye mme ukem ukem ye asana asana unen emi enyenede ubon owo\nedi ntono uboho-ufin, unen, ye emem ke ekondo,\nKoro unana ndikpeme kpa ye ndibat mme unen owo ke ikpuikpu ada obom ye ibak ibak edu\nuwem edi, emi etimerede esit owo; koro editono obufa uwem ke ekondo emi mme owo ekopde\ninem uwem, enyene unen nditin se mmo emade, nnim se mmo emade ke akpaniko, nyun nworo\nke ufin ndik ye unana edi ata akpan nkpo emi owo ekededi oyomde,\nKoro edi ata akpan nkpo ndida mme mbet ukara mkpeme mme ndamana unen owo, minaha owo\nada awan, nte nkukure usun, ndiboho ufik ye ndiworo ufin idok ukara.\nKoro edi ata akpan nkpo ndinam man ima okori ke ebuana otu mme idut nte ima ke otu mme\nufan,"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7b5a97523484ee0c8bd791f089d9c9c8",
            "Index": 1,
            "Label": "2",
            "Size": [
                595.0,
                842.0
            ],
            "Text": "Koro mme idut emi edude ke idak Mboho Edidiana Kiet Ofuri Ekondo enehede esono\nmbuotidem mmo ke mme ndamana unen owo, ke uku, ye ke se owo odotde, ye ke iban ye iren\nndinyene ukem ukem unen; enyun ebiere ndinam nti nkpo uwem etot enyun ewak, ndiyun nam\nidaha uwem mme owo ofon nte onode akwa uboho-ufin.\nKoro mme idut emi edude ke idak Mboho Edidiana Kiet enwono ndibere ye Mboho Edidiana\nKiet Ofuri Ekondo ndise nte ke ekpono enyu ekpeme mme unen mme owo ye ndamana uboho-\nufin ke ofuri ekondo,\nKoro kpupuru owo ndidiono mme unen ye mme usuñ uboho-ufin edi ata akpan nkpo ndida nam\nenwono emi oworo usun,\nNdien, Ke Ntem\nAkwa Ufok Mbet Mboho\nanam ediono ebana\nEdisuan Etop Mbana Mme Unen Owo Ke Ofuri Ekondo\nnte ndinam kpukpuru owo ye mme idut enyene ukem ukem idaha nkori, man oto do owo kiet\nkiet ye mme nka ke obio, ke mmo etide mme mbet emi edude ke nwed Edisuan Etop emi,\neyedomo kpukpuru ini, ndikpep nyun nam anwana, ndisuan etop mbana ediyene ukpono no mme\nunen mmo owo ye mme usuñ uboho-ufin emi; ndien ke ndika iso ke idaha ke idaha, ke mme\nidut ye ke ofuri ekondo man enam ofuri ekondo ediono enyun enam mme mbet emi ke otu mme\nidut emi edude ke idak Mboho Edidiana Kiet Ofuri Ekondo kpa ye ke otu mme idut efen emi\nedude ke idak mmo.\nIbuot Iko Mbet 1\nKpukpuru owo emana nte amanison, enyun enyene ukem ukem uku ye unen. Eyoho mmo ye ukeme\nndikere nkpo, ndinyun nyene esit, ke ntre, mmo enyene ndiman nkpo mbana kiet eken ke\nesit ndito eka.\nIbot Iko Mbet 2\nOwo kiet kiet enyene ebuana ke kpukpuru mme unen ye mme usun uboho-ufin emi odude ke\nnwed Edisuan Etop Mbana Mme Unen emi; ubahade otode ke oruk usun kiet ekededi iduhe;\notode ke oruk, ikpok-idem, mme owo edi nwan mme eren, ke usem, edu ukpono Abasi, ukara,\nmme nkpo ndomokiet efen otode ke idut, mme obio , mme se owo eyenede, mme emana, mme\nidaha esie ke obio.\nNko owo inyeneke ndinam ubahade nto ke ntak mme edinam ukara, mme ke idak mbet, mme ke\nidaha idut emi owo otode ke otu me idut ke ofuri ekondo; mme idut oro enyene ukaraidem,\nmme ekara mmo ke ubion eno Mboho Ediniana Kiet, mme mmo inyeneke ukaraidem, mme mmo edu\nke idak odudu efen emi minoho mmo ukaraidem.\nIbuot Iko Mbet 3\nOwo kiet kiet enyene unen ndidu uwem, ndiyene uboho ye ukpeme.\nIbuot Iko Mbet 4\nOwo ndomokiet ididihe ofin, idinyun iduhe ke idak ufin; Ekpan owo ndinyene ifin ndiyun\nnyam ifin ke usun kiet ekededi.\nIbuot Iko Mbet 5"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "355c6f47908352c7eb90007219f218e1",
            "Index": 2,
            "Label": "3",
            "Size": [
                595.0,
                842.0
            ],
            "Text": "Owo inyeneke ndisin owo ndomokiet ke idak ndutuho ye ibak. Nko owo inyeneke ndino owo\nufen emi midotke ndino owo, mme ufen emi edide nkpo but ye esuene.\nIbuot Iko Mbet 6\nKpupuru owo enyene unen ndiworo nda ke ebiet kiet ekededi nte owo emi enyende unen ke\niso mbet.\nIbuot Iko Mbet 7\nKpukpuru owo, owo isoho owo eto, edi ukem ukem ke iso mbet enyung eyene unen ndibo ukem\nukpeme otode ke mbet. Kpupuru owo enyene unen ndibo ukpeme, edieke owo esinde asari emi\nekemede ndibiat mme mbet emi edude ke nwed Edisuan Etop Mbana Mme Unen Mme Owo emi, mme\nndinam nkpo emi ekemeke ndida oruk asari oro ndi.\nIbuot Iko Mbet 8\nKpukpuru owo enyene unen ndiyom ukpan mme unen nto mme esop ndunhode emi edude ndise\nmbana mme edinam emi ekemede ndibiat mme ndamana unen emi enode owo otode ke akwa nwed\nmbet, ye mme mbet eken.\nIbuot Iko Mbet 9\nOwo inyenke unen ndimum owo ndomokiet ke ini akpan ntak miduhe, mme ndikobi, mme ndibin\nowo nsio ke obio esie.\nIbuot Iko Mbet 10\nKpukpuru owo enyene unen ndida ke iso ikpe nyung ntin iko idem mmo anwa anwa ke iso\nasana asana esop ubiereikpe emi minamke asari, ke ndiyom mme unen ye mme isoutom mmo,\nye ndiyom unen mbana mme idiok ikpe ekededi emi owo enyende.\nIbuot Iko Mbet 11\nOwo ekededi emi enyenede ikpe emi asnanade ye ufen isop enyene unen ndida nte anana\nndudue ke iso ikpe tutu ekpe ikpe esie etiene mbet ke esop emi enye enyenede kpukpuru\nubion ye ifet emi enye ekemede ndida nkan nyung nwam idem esie.\nIkpe emi asanade ye ufen isop idisopke owo ndomokiet ito ke ntak mbet emi mikidihe mbet\nufen isop ke idak mbet idut mme ke mbet ofuri ekondo ke ini oro owo akanamde idiok\nnkpo. Owo inyeneke unen ndino owo ufen emi okponde akan ufen emi ekesinode owo ke ukem\nini oro ekebiatde mbet ufen isop.\nIbuot Iko Mbet 12\nOwo inyeneke unen ndidunhore ndibe uwem owo, ye eke ubon esie, ye eke ufok esie, mme\nmme nwed esie, mme ndisuene eti enyin mme uku, mme uko esie. Kpukpuru owo enyene unen\nndibo ukpeme nto mbet emi akpande uto isinenyin ye anwan oro.\nIbuot Iko Mbet 13\nKpupuru owo enye unen ndika ebiet eke mmo emade ndiyung ndun ke ebiet eke mmo emade ke\nessien idut mmo.\nOwo kiet ekededi enyene unen ndikpon idut ekededi kpa ye idut esie onyun enyene unen\ndifiak nyon idut esie."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "8508d9f2d7b05df2d65a43b0207ec0ab",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ibuot Iko Mbet 14\nOwo ekededi enye unen ndiyom nyun mbo unen ndidun ke mme ebiet uboho ke esen idut man\nenye oboho ndutuho.\nUnen emi ikemke owo emi enyenede mfina onyun obode ndutuho otode ke nkpo emi miyeneke\nebuana ye nka mbre ukara; otode ke idiok edinam esie mme edinam efen emi ekemede\nndibiat mme utom ye mme nti usun uwem emi Mboho Edidiana Kiet Ofuri Ekondo onode.\nIbuot Iko Mbet 15\nOwo ekededi enyene unen ndinyene ison emana.\nOwo ndomokiet inyeneke odudu nibo owo unen enye ndiyene ison emana mme enye ndikpuho\nison emana esie.\nIbuot Iko Mbet 16\nIban ye irenowo emi ekemde isua enyene unen ndinam ndo nyun nsiak ubon; oruk, idut, mme\nedu ukpono Abasi inyeneke unen ndibiono mmo. Mmo enyene ukem ukem unen ke kpukpuru\nndutim ndo, ke ini ndo enemde, kpa ntre nko ke ini ndo abiarade.\nNkukure ini emi edidiande ndo edi ke ini anwan ndo ye ebe ndo enode oyoho ediyime mmo.\nUbon owo oto ke Abasi; enye onyun edi akpan akpan mboho ke obio, anam mmo enyene unen\nndibo ukpeme nto ukara obio kpa ye ukara essien idut mmo.\nIbuot Iko Mbet 17\nOwo kiet ekededi enyene unen ndinyene nkpo ke idem esie ikpon-ikpon, mme ndibuana nkpo\nnyene ye mme mbon efen.\nOwo ndomokiet inyeneke baba unen ndibo owo inyene esie ke nkan-ubok ke ntak miduhe.\nIbuot Iko Mbet 18\nKpukpuru owo enyene unen ndikere se mmo emade, nyun nyene esit nte ofonde mmo, nyun\nnkpono Abasi mmo nte mmo emade. Mme nkpo efen emi edude ke mbet emi edi: ukeme ndikpuho\nedu ukpono Abasi ye se owo onimde ke akpaniko, ye unen uboho-ufin edide ke idem esie\nikpon mme nte kiet ke otu owo ke obio; ke anwa-anwa, mme ke ndibe, owo enyene unen\nndiyarede edu ukpono Abasi esie mme se enye onimde ke akpaniko ke ndikpep, ndisin ke\nedinam, ndikpono Abasi ye ndidu uwem nte edu ukpono mmo ekpepde.\nIbuot Iko Mbet 19\nOwo ekededi enyene unen ndikere nyun ntin se enye amade. Unen emi ono enye odudu\nndiyene ekikere esit esie; nkpo ndomokiet, mme adana ndomokiet, inyeneke ndibiono enye\nke ini enye oyomde, obode, onyun asuande etop mme ekikere esit esie ke oruk usun usuan\netop ekededi.\nIbuot Iko Mbet 20\nOwo ekededi enyene unen ndiduk nka ye esop ekekedi emi enye amade, emi onyun asanade ye\nemem.\nOwo ndomokiet inyeneke ndinyik owo man enye oduk nka ke ini enye mihaha ndiduk nka oro\n."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "76cb228612adffcf10df4fa09ab74898",
            "Index": 4,
            "Label": "5",
            "Size": [
                595.0,
                842.0
            ],
            "Text": "Ibuot Iko Mbet 21\nOwo ekededi enyene unen nditiene mbuana ke ukara idut esie edide ke idem esie onyun\nedide ke ndimek mbon efen emi enye amade nsin ke ukara.\nOwo ekededi enyene unen ndibuana ukem ukem ke mme ufon ye udori nti nkpo emi odude ke\nidut esie.\nSe mme owo emade enyun eyomde edidi se edidade ibop odudu ukara; eyenam efiok se mme\nowo emade enyu eyomde emi kini-kini, akpanakpan ke ata ini umekowo emi enimde eno\nkpukpuru owo emi ekemde isua umek owo; ndien umek owo emi edidi ke ndibe mme ke usun\nefen emi edidide ukem nte ndimek owo ke usun emi ubiono ndomokiet miduhe.\nIbuot Iko Mbet 22\nOwo ekededi, nte kiet ke otu ke obio, enyene unen ndibo nti nkpo uwem nto ukara onyun\nenyene unen ndikori ke ukeme esie oto ke nti edinam uforo emi ukara idut esie enamde ye\nunwam emi mme esen idut ke ofuri ekondo enodo, nte asanade ke usun edinam nkpo ye mme\ninyene emi essien idut kiet kiet eyenede, otode ke mbubehe uforo, ke unen idaha uwem ke\nobio ye ke unen edu uwem amanison emi edide akpan nkpo emi ekemede ndino owo uku nyun\nnam enye okori ke uko esie ubiono ndomokiet iduhe.\nIbuot Iko Mbet 23\nKpukpuru owo enyene unen ndinam utom; ndinam oruk utom kiet ekededi emi mmo emade,\nndinam utom ke idak nti mbet mme nti usun emi edade enam utom, enyun enyene unen ndibo\nukpeme mbak unana utom.\nKpukpuru owo enyene unen, asari ndomokiet inyeneke ndibiono mmo, ndibo ukem ukem okuk\nutom ke ini mmo enamde ukem ukem utom.\nOwo ekededi emi anamde utom enyene unen ndibo eti ukpe emi ofonde ye enye, ye ufok\nesie, ndinam mmo edu uwem emi odotde uku ubon owo, onyun enyene unen ndibo mme unwam\nefen otode ke mme usun efen emi ekemede ndida ndu eti uwem.\nOwo ekededi enyene unen ndisiak mme ndiduk nka ke itie utom ekededi emi edikemede\nndikpeme udori mme uforo esie.\nIbuot Iko Mbet 24\nOwo ekededi enyene unen ndiduok odudu mme ndibo inem uwem, ndiyun nyene akpan ini emi\nenye anamde utom emi minionke ikaha, ndiyung mbo ukpe ke ini utom, kpa ye ini\nnduokodudu.\nIbuot Iko Mbet 25\nOwo ekededi enyene unen ndidu uwem ke idaha emi ofonde ye nsonidem ye uforo esie kpa ye\neke ufok esie. Mme unen emi edude ke mbet emi edi: unen ndiyene udia, edisine nkpo,\nufok idun, ndibo usobo ye nti nkpo uwem efen emi obio onode; ye unen ndiyene ufak ye\nunwam ke ini unana utom, udono, unomo, mkpa anwan mme mkpa ebe, ke ini uson, ye ke ini\nefen emi owo minyeneke nkpo ndida ndu uwem, minyun ikemeke aba ndiyo uwem esie ikpon.\nMme eka ye ndito-owon enyene unen ndibo asana asana ukpeme ye unwam. Kpukpuru ndito-\nowon emi emanade enyene ukem ukem unen ye ukpeme ke iso mbet mme mmo emana eto ke ndo\nmme ke unana ndo."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6865a9b77b37d0bc42ecb958a17b8115",
            "Index": 5,
            "Label": "6",
            "Size": [
                595.0,
                842.0
            ],
            "Text": "Ibuot Iko Mbet 26\nOwo ekededi enyene unen ndibo ifiok nwed. Edika ufok nwed edidi ke mfon akpanakpan ke\nakpa ntono. Eyenam kpukpuru ndito-owon eka akpa ntono ufok nwed, ke mmo emade ye ke mmo\nmimaha. Eyenam mme asana asana ufok nwed ukpep uso, udom-nkpo ye ubok utom edu; kpa\nntre nko eyenam mme ufok nwed nta ifiok edu eno kpukpuru owo etiene nte ukeme mmo\nedide.\nEyenam ukpepnwed edi nkpo emi emenerede uku ye uko owo oyoho oyoho onyun anwamde ndinam\nmme owo ebat mme ndamana unen owo ye uboho-ufin nte akpan nkpo. Ukpepnwed eyeda unwana,\nemem ye ima edi ke otu mme idut, mme oruk, ye ke otu mme nsio nsio nka ukpono Abasi;\neyenyun esin nkori ono mme utom emi Mboho Edidiana Kiet Ofuri Ekondo enamde ndida emem\nndi ke ofuri ekondo.\nMme ete ye mme eka ndito enyene ata akpan unen ndinam ndito mmo ebo oruk ukpep emi mmo\nemade, enyun efiokde ete ke oruk ukpep oro ofon ye ndito mmo.\nIbuot Iko Mbet 27\nOwo ekededi enyene unen, ubiono ndomokiet inyeneke ndidu, ndibuana ke mme nkpo edu uwem\namanison ke obio esie, ndibo inemesit mbaña mme ndiye nkpo uso, nyun mbuana ke mme ufon\nemi otode ke saains.\nOwo ekededi enyene unen ndibo ukpeme no mme nkpo emi abanade edu uwem ye inyene esie,\notode ke ifiok saains esie, ke ukeme esie ndiwet nwed mme ke nkpo kiet ekededi emi enye\nedide andinam mme andiwet.\nIbuot Iko Mbet 28\nOwo ekededi enyene unen ndidu uwem ke eti idaha ke ekondo emi ekemede ndinam enye okori\nonyun obo mme unen emi esuande etop ebana ke Edisuan Etop Mbana Mme Unen Owo emi.\nIbuot Iko Mbet 29\nOwo ekededi enyene utom emi enye enyenede ndinam ke obio esie emi onode enye ukeme\nndikori ke uku ye uko esie.\nKe ndikpeme mme unen ye uboho-ufin esie owo ekededi enyene ndikpeme, man enye okube\nadana emi mbet emi enimde, ndikpeme nyun nkpono mme unen ye mme usun uboho-ufin mbon\neken, nikpeme edu uwem, ye mbet obio ye eti uwem emi ekemde kpukpuru owo ke idak ukara\nemi kpukpuru owo emekde.\nOwo ndomokiet inyeneke ndida mme unen ye mme uboho-ufin emi nsin ke edinam emi ekemede\nndibiat mme utom ye mme nti usun edu uwem emi Mboho Edidiana Kiet Ofuri Ekondo amade.\nIbuot Iko Mbet 30\nOwo ndomokiet inyeneke unen ndikabare mbet ndomokiet ke nwed Edisuan Etop Mbana Mme\nUnen Owo emi, no idut ndomokiet, mme nka, mme owo, man oto do mmo enyene unen ndinam\nnkpo emi ekemede ndibiat mme unen ye mme usun uboho-ufin emi ewetde ke nwed emi."
        }
    }
}
