{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466845,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "M\u00eb 10 dhjetor t\u00eb vitit 1948, Asambleja e P\u00ebrgjithshme e Kombeve t\u00eb Bashkuara nxori dhe shpalli\nDeklarat\u00ebn e P\u00ebrgjithshme mbi t\u00eb Drejtat e Njeriut, tekstin e plot\u00eb t\u00eb s\u00eb cil\u00ebs po e botojme n\u00eb\nfaqet q\u00eb vijojn\u00eb. Mbas k\u00ebtij akti historik, Asambleja ftoi t\u00eb gjitha shtetet an\u00ebtare q\u00eb ta\nshpallin tekstin e Deklarat\u00ebs dhe t\u00eb p\u00ebrpiqen q\u00eb t\u00eb p\u00ebrhapet, paraqitet, lexohet dhe t\u00eb\nshpjegohet, sidomos n\u00eb shkolla dhe institucione t\u00eb tjera edukuese, n\u00eb t\u00eb gjitha vendet dhe\nshtetet pa marr\u00eb parasysh statusin e tyre politik.\nTeksti zyrtar i Deklarat\u00ebs mund t\u00eb gjindet n\u00eb gjasht\u00eb gjuh\u00eb zyrtare t\u00eb Kombeve t\u00eb Bashkuara:\nangleze, fr\u00ebnge, kineze, ruse, spanjolle dhe arabe.\nDEKLARATA E PERGJITHSHME MBI TE DREJTAT E NJERIUT\nHYRJE\nMbasi njohja e dinjitetit t\u00eb lindur t\u00eb t\u00eb drejtave t\u00eb barabarta dhe t\u00eb patjet\u00ebrsueshme t\u00eb t\u00eb\ngjith\u00eb an\u00ebtar\u00ebve t\u00eb familjes njer\u00ebzore \u00ebsht\u00eb themeli i liris\u00eb, drejt\u00ebsis\u00eb dhe paqes n\u00eb bot\u00eb;\nmbasi mosrespektimi dhe p\u00ebrbuzja e t\u00eb drejtave t\u00eb njeriut ka \u00e7uar drejt akteve barbare, t\u00eb\ncilat kan\u00eb ofenduar nd\u00ebrgjegjen e njer\u00ebzimit, dhe mbasi krijimi i bot\u00ebs n\u00eb t\u00eb cil\u00ebn njer\u00ebzit do\nt\u00eb g\u00ebzojn\u00eb lirin\u00eb e fjal\u00ebs, t\u00eb besimit dhe lirin\u00eb nga frika e skamja \u00ebsht\u00eb proklamuar si\nd\u00ebshira m\u00eb e lart\u00eb e \u00e7do njeriu;\nmbasi \u00ebsht\u00eb e nevojshme q\u00eb t\u00eb drejtat e njeriut t\u00eb mbrohen me dispozita juridike, k\u00ebshtu q\u00eb\nnjeriu t\u00eb mos jet\u00eb i shtr\u00ebnguar q\u00eb n\u00eb pik\u00ebn e fundit t'i p\u00ebrvishet kryengritjes kund\u00ebr tiranis\u00eb\ndhe shtypjes;\nmbasi \u00ebsht\u00eb e nevojshme q\u00eb t\u00eb nxitet zhvillimi i marr\u00ebdh\u00ebnieve miq\u00ebsore midis kombeve;\nmbasi popujt e Kombeve t\u00eb Bashkuara v\u00ebrtetuan p\u00ebrs\u00ebri n\u00eb Kart\u00eb besimin e tyre n\u00eb t\u00eb drejtat\nthemelore t\u00eb njeriut, n\u00eb dinjitetin dhe vler\u00ebn e personit t\u00eb njeriut dhe barazin\u00eb midis burrave\ndhe grave dhe mbasi vendos\u00ebn q\u00eb t\u00eb nxitin p\u00ebrparimin shoq\u00ebror dhe t\u00eb p\u00ebrmir\u00ebsojn\u00eb nivelin e\njet\u00ebs n\u00eb liri t\u00eb plot\u00eb;\nmbasi shtetet an\u00ebtare u detyruan q\u00eb, n\u00eb bashk\u00ebpunim me Kombet e Bashkuara, t\u00eb sigurojn\u00eb\nrespektimin e p\u00ebrgjithsh\u00ebm dhe zbatimin e t\u00eb drejtave t\u00eb njeriut dhe t\u00eb lirive themelore;\nmbasi kuptimi i p\u00ebrbashk\u00ebt i k\u00ebtyre t\u00eb drejtave dhe lirive \u00ebsht\u00eb m\u00eb i r\u00ebnd\u00ebsish\u00ebm p\u00ebr\nrealizimin e plot\u00eb t\u00eb k\u00ebtij detyrimi;\nASAMBLEJA E PERGJITHSHME shpall K\u00ebt\u00eb DEKLARATE TE PERGJITHSHME MBI TE DREJTAT E NJERIUT si\nideal t\u00eb p\u00ebrgjithsh\u00ebm t\u00eb cilin duhet ta arrijn\u00eb t\u00eb gjith\u00eb popujt dhe t\u00eb gjitha kombet, n\u00eb\nm\u00ebnyr\u00eb q\u00eb \u00e7do njeri dhe \u00e7do organiz\u00ebm shoq\u00ebror, duke pasur parasysh gjithmon\u00eb k\u00ebt\u00eb Deklarat\u00eb,\nt\u00eb p\u00ebrpiqet q\u00eb, me an\u00eb t\u00eb m\u00ebsimit dhe edukimit, t\u00eb ndihmonte n\u00eb respektimin e k\u00ebtyre t\u00eb\ndrejtave dhe lirive dhe q\u00eb, me an\u00eb t\u00eb masave progresive komb\u00ebtare dhe nd\u00ebrkomb\u00ebtare, t\u00eb\nsigurohej njohja dhe zbatimi i tyre i p\u00ebrgjithsh\u00ebm dhe i v\u00ebrtet\u00eb, si midis popujve t\u00eb vet\u00eb\nshteteve an\u00ebtare, ashtu edhe midis popujve t\u00eb atyre territoreve q\u00eb jan\u00eb n\u00ebn administrimin e\ntyre.\nNeni 1.\nT\u00eb gjith\u00eb njer\u00ebzit lindin t\u00eb lir\u00eb dhe t\u00eb barabart\u00eb n\u00eb dinjitet dhe n\u00eb t\u00eb drejta. Ata kan\u00eb arsye\ndhe nd\u00ebrgjegje dhe duhet t\u00eb sillen ndaj nj\u00ebri tjetrit me frym\u00eb v\u00ebllaz\u00ebrimi.\nNeni 2.\nSecili g\u00ebzon t\u00eb gjitha t\u00eb drejtat dhe lirit\u00eb e parashtruara n\u00eb k\u00ebt\u00eb Deklarat\u00eb pa kurrfar\u00eb\nkufizimesh p\u00ebrsa i p\u00ebrket rac\u00ebs, ngjyr\u00ebs, gjinis\u00eb, gjuh\u00ebs, besimit fetar, mendimit politik ose\ntjet\u00ebr, origjin\u00ebs komb\u00ebtare a shoq\u00ebrore, pasuris\u00eb, lindjes ose tjet\u00ebr.\nAsnj\u00eb dallim nuk do t\u00eb b\u00ebhet n\u00eb baz\u00eb t\u00eb statusit politik, juridik ose nd\u00ebrkomb\u00ebtar t\u00eb shtetit\nose vendit t\u00eb cilit i p\u00ebrket \u00e7do njeri, qoft\u00eb kur shteti ose vendi \u00ebsht\u00eb i pavarur, qoft\u00eb n\u00ebn\nkujdestari, qoft\u00eb jo vet\u00ebqeveris\u00ebs ose q\u00eb gjindet n\u00eb \u00e7far\u00ebdo kushtesh t\u00eb tjera t\u00eb kufizimit t\u00eb\nsovranitetit.\nNeni 3.\nGjithkush ka t\u00eb drejt\u00eb t\u00eb jetoj\u00eb, t\u00eb jet\u00eb i lir\u00eb dhe t\u00eb ket\u00eb sigurimin vetjak.\nNeni 4.\nAsnjeri nuk duhet t\u00eb mbahet si skllav ose \u00e7if\u00e7i; skllav\u00ebria dhe tregtia e skllev\u00ebrve jan\u00eb t\u00eb\nndaluara n\u00eb t\u00eb gjitha format.\nNeni 5.",
            "Image": "0d62141b0a1a47b076122442c9ae1a48"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Asnjeri nuk duhet t'i n\u00ebnshtrohet mundimit, veprimit ose d\u00ebnimit t\u00eb eg\u00ebr, jonjer\u00ebzor ose\nposht\u00ebrues.\nNeni 6.\nGjithkush ka t\u00eb drejt\u00eb q\u00eb t'i njihet kudo personaliteti juridik.\nNeni 7.\nT\u00eb gjith\u00eb jan\u00eb t\u00eb barabart\u00eb para ligjit dhe kan\u00eb t\u00eb drejt\u00eb pa asnj\u00eb diskriminim t\u00eb mbrohen\nbarabar nga ligji. T\u00eb gjith\u00eb kan\u00eb t\u00eb drejt\u00ebn p\u00ebr t'u mbrojtur barabar kund\u00ebr \u00e7do diskriminimi\nq\u00eb c\u00ebnon k\u00ebt\u00eb Deklarat\u00eb, si dhe kund\u00ebr \u00e7do nxitje p\u00ebr nj\u00eb diskriminim t\u00eb till\u00eb.\nNeni 8.\nGjithkush ka t\u00eb drejt\u00eb p\u00ebr mjete juridike t\u00eb frytshme para gjykatave kompetente komb\u00ebtare p\u00ebr\nveprimet me t\u00eb cilat shkelen t\u00eb drejtat themelore t\u00eb garantuara nga kushtetuta ose ligjet.\nNeni 9.\nAsnjeri nuk duhet t'i n\u00ebnshtrohet arbitrarisht arrestimit, ndalimit ose internimit.\nNeni 10.\nGjithkush g\u00ebzon nj\u00eblloj t\u00eb drejt\u00ebn p\u00ebr nj\u00eb proces gjyq\u00ebsor objektiv e publik para nj\u00eb gjykate\nt\u00eb pavarur e t\u00eb paanshme, n\u00eb p\u00ebrcaktimin e t\u00eb drejtave dhe detyrimeve t\u00eb veta dhe p\u00ebr vendimin\nmbi \u00e7far\u00ebdo lloj akuze penale.\nNeni 11.\nKushdo q\u00eb \u00ebsht\u00eb i akuzuar p\u00ebr nj\u00eb vep\u00ebr penale ka t\u00eb drejt\u00eb t\u00eb konsiderohet i pafajsh\u00ebm deri sa\nt\u00eb v\u00ebrtetohet fajsia n\u00eb baz\u00eb t\u00eb ligjit dhe n\u00eb nj\u00eb proces publik n\u00eb t\u00eb cilin ka pasur t\u00eb gjitha\ngarancit\u00eb e duhura p\u00ebr mbrojtjen e vet.\nAsnjeri nuk duhet t\u00eb d\u00ebnohet p\u00ebr veprime ose mosveprime t\u00eb cilat nuk p\u00ebrb\u00ebjn\u00eb nj\u00eb vep\u00ebr penale,\nsipas ligjeve komb\u00ebtare dhe nd\u00ebrkomb\u00ebtare, n\u00eb koh\u00ebn kur jan\u00eb kryer. Gjithashtu nuk mund t\u00eb\nvendoset nj\u00eb d\u00ebnim m\u00eb i r\u00ebnd\u00eb nga ai q\u00eb ka qen\u00eb zbatuar n\u00eb koh\u00ebn kur \u00ebsht\u00eb kryer vepra penale.\nNeni 12.\nAsnjeri nuk duhet t'i n\u00ebnshtrohet nd\u00ebrhyrjes arbitrare n\u00eb jet\u00ebn, familjen, banes\u00ebn ose\nkorrespondenc\u00ebn vetjake, si dhe sulmeve kund\u00ebr nderit dhe prestigjit personal. Gjithkush ka t\u00eb\ndrejt\u00ebn t\u00eb mbrohet nga ligji kund\u00ebr nd\u00ebrhyrjeve ose sulmeve t\u00eb tilla.\nNeni 13.\nGjithkush ka t\u00eb drejt\u00ebn e liris\u00eb s\u00eb qarkullimit dhe banimit brenda kufijve t\u00eb \u00e7do shteti.\nGjithkush ka t\u00eb drejt\u00eb t\u00eb largohet nga cilido vend qoft\u00eb, p\u00ebrfshir\u00eb k\u00ebtu edhe t\u00eb vetin, si dhe\nt\u00eb kthehet n\u00eb vendin e vet.\nNeni 14.\nGjithkush ka t\u00eb drejt\u00eb t\u00eb k\u00ebrkoj\u00eb dhe g\u00ebzoje n\u00eb vende t\u00eb tjera azil nga ndjekjet.\nK\u00ebt\u00eb t\u00eb drejt\u00eb nuk mund ta g\u00ebzoj\u00eb askush n\u00eb rast se ndiqet p\u00ebr krime jopolitike ose p\u00ebr vepra\nn\u00eb kund\u00ebrshtim me q\u00ebllimet dhe parimet e Kombeve t\u00eb Bashkuara.\nNeni 15.\nGjithkush ka t\u00eb drejt\u00ebn e nj\u00eb shtet\u00ebsie.\nAsnjeri nuk duhet t\u00eb privohet arbitrarisht nga shtet\u00ebsia e tij si dhe as nga e drejta q\u00eb t\u00eb\nnd\u00ebrroj\u00eb shtet\u00ebsin\u00eb.\nNeni 16.\nBurrat dhe grat\u00eb n\u00eb mosh\u00eb t\u00eb pjekur kan\u00eb t\u00eb drejt\u00eb t\u00eb lidhin martes\u00eb dhe formojn\u00eb familje, pa\nkurrfar\u00eb kufizimi p\u00ebr sa i p\u00ebrket rac\u00ebs, shtet\u00ebsis\u00eb ose besimit. Ata kan\u00eb t\u00eb drejta t\u00eb\nbarabarta si n\u00eb rastin e lidhjes s\u00eb martes\u00ebs, gjat\u00eb martes\u00ebs si dhe n\u00eb rast shkuror\u00ebzimi.\nMartesa duhet t\u00eb lidhet vet\u00ebm me p\u00eblqimin plot\u00ebsisht t\u00eb lir\u00eb t\u00eb personave q\u00eb do t\u00eb martohen.\nFamilja \u00ebsht\u00eb b\u00ebrthama e natyrshme dhe themelore e shoq\u00ebris\u00eb dhe ka t\u00eb drejt\u00ebn e mbrojtjes nga\nshoq\u00ebria dhe shteti.",
            "Image": "056ff4011c5f05f9ff648ec3187fc097"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Neni 17.\nGjithkush ka t\u00eb drejt\u00ebn t\u00eb ket\u00eb pasuri, si vet\u00ebm ashtu edhe n\u00eb bashk\u00ebsi me t\u00eb tjer\u00ebt.\nAsnjeri nuk duhet t\u00eb privohet arbitrarisht nga pasuria e tij.\nNeni 18.\nGjithkush ka t\u00eb drejt\u00ebn e liris\u00eb s\u00eb mendimit, nd\u00ebrgjegjes dhe besimit; kjo e drejt\u00eb p\u00ebrfshin\nlirin\u00eb e ndryshimit t\u00eb besimit ose bindjeve dhe lirin\u00eb q\u00eb njeriu, qoft\u00eb vet\u00eb ose n\u00eb bashk\u00ebsi me\nt\u00eb tjer\u00ebt, t\u00eb shfaq\u00eb publikisht ose privatisht, besimin ose bindjen e vet me an\u00eb t\u00eb dh\u00ebnies s\u00eb\nm\u00ebsimeve, kryerjes s\u00eb kultit dhe ceremonive fetare.\nNeni 19.\nGjithkush ka t\u00eb drejt\u00ebn e liris\u00eb s\u00eb mendimit dhe t\u00eb shprehjes; kjo e drejt\u00eb p\u00ebrfshin lirin\u00eb e\nmendimit pa nd\u00ebrhyrje, si dhe lirin\u00eb e k\u00ebrkimit, marrjes dhe njoftimit t\u00eb informacionit dhe\nideve me \u00e7far\u00ebdo mjeti qoft\u00eb, pa marr\u00eb parasysh kufijt\u00eb.\nNeni 20.\nGjithkush ka t\u00eb drejt\u00ebn e liris\u00eb s\u00eb mbledhjes dhe bashkimit paq\u00ebsor.\nAsnjeri nuk duhet t\u00eb detyrohet t\u00eb b\u00ebj\u00eb pjes\u00eb n\u00eb ndonj\u00eb bashkim.\nNeni 21.\nGjithkush ka t\u00eb drejt\u00eb t\u00eb marr\u00eb pjes\u00eb n\u00eb qeverisjen e vendit t\u00eb vet, drejtp\u00ebrdrejt ose me an\u00eb\nt\u00eb p\u00ebrfaqsuesve t\u00eb zgjedhur lirisht.\nGjithkush ka nj\u00eblloj t\u00eb drejt\u00eb t\u00eb hyj\u00eb n\u00eb sh\u00ebrbimet publike n\u00eb vendin e vet.\nVullneti i popullit \u00ebsht\u00eb baza e pushtetit shtet\u00ebror; ky vullnet duhet t\u00eb shprehet n\u00eb zgjedhje\nperiodike dhe t\u00eb lira t\u00eb cilat duhet t\u00eb jen\u00eb t\u00eb p\u00ebrgjithshme dhe votimi i barabart\u00eb, si dhe me\nvotim t\u00eb fsheht\u00eb ose sipas procedur\u00ebs p\u00ebrkat\u00ebse t\u00eb votimit t\u00eb lir\u00eb.\nNeni 22.\nSi an\u00ebtar i shoq\u00ebris\u00eb, gjithkush ka t\u00eb drejt\u00ebn e sigurimit shoq\u00ebror dhe realizimit t\u00eb t\u00eb\ndrejtave ekonomike, sociale, kulturore t\u00eb domosdoshme p\u00ebr dinjitetin e vet dhe p\u00ebr zhvillimin e\nlir\u00eb t\u00eb personalitetit, me ndihm\u00ebn e shtetit dhe bashk\u00ebpunimit nd\u00ebrkomb\u00ebtar dhe n\u00eb p\u00ebrputhje me\norganizimin dhe mund\u00ebsit\u00eb e \u00e7do shteti.\nNeni 23.\nGjithkush ka t\u00eb drejt\u00ebn p\u00ebr pun\u00eb, t\u00eb zgjedh\u00eb lirisht profesionin, t\u00eb ket\u00eb kushte t\u00eb favorshme\npune dhe t\u00eb jet\u00eb i mbrojtur nga papun\u00ebsia.\nGjithkush, pa kurrfar\u00eb diskriminimi, ka t\u00eb drejt\u00eb q\u00eb p\u00ebr pun\u00eb t\u00eb nj\u00ebjt\u00eb t\u00eb marr\u00eb rrog\u00eb t\u00eb\nnj\u00ebjt\u00eb.\nGjithkush q\u00eb punon ka t\u00eb drejt\u00ebn p\u00ebr nj\u00eb shp\u00ebrblim t\u00eb drejt\u00eb dhe favorsh\u00ebm, n\u00eb m\u00ebnyr\u00eb q\u00eb t'i\nsiguroj\u00eb atij dhe familjes s\u00eb tij nj\u00eb jet\u00eb q\u00eb i p\u00ebrgjigjet dinjitetit njer\u00ebzor dhe, n\u00eb qoft\u00eb se\ndo t\u00eb jet\u00eb e nevojshme ky shp\u00ebrblim t\u00eb plot\u00ebsohet edhe me mjete t\u00eb tjera t\u00eb sigurimit shoq\u00ebror.\nGjithkush ka t\u00eb drejt\u00eb t\u00eb formoj\u00eb sindikat\u00eb and t\u00eb b\u00ebj\u00eb pjes\u00eb n\u00eb t\u00eb p\u00ebr mbrojtjen e interesave\nt\u00eb veta.\nNeni 24.\nGjithkush ka t\u00eb drejt\u00eb p\u00ebr pushim dhe koh\u00eb t\u00eb lir\u00eb, duke p\u00ebrfshir\u00eb kufizimin e arsyesh\u00ebm t\u00eb\norarit t\u00eb pun\u00ebs dhe pushimin e paguar periodik.\nNeni 25.\nGjithkush ka t\u00eb drejt\u00eb p\u00ebr nj\u00eb nivel jetese t\u00eb mjaftuesh\u00ebm i cili t'i p\u00ebrgjigjet sh\u00ebndetit dhe\njet\u00ebs s\u00eb p\u00ebrshtatshme si t\u00eb atij personalisht, ashtu edhe t\u00eb familjes s\u00eb tij, duke p\u00ebrfshir\u00eb\nushqimin, veshmbathjen, banes\u00ebn, kujdesin mjeksor dhe sh\u00ebrbimet e nevojshme sociale, si edhe t\u00eb\ndrejt\u00ebn p\u00ebr t\u00eb qen\u00eb i siguruar n\u00eb rast s\u00ebmundjeje, papun\u00ebsie, vejanie, pleq\u00ebrie dhe raste t\u00eb\ntjera t\u00eb humbjeve t\u00eb mjeteve p\u00ebr jetes\u00eb p\u00ebr shkak t\u00eb rrethanave t\u00eb pavarura nga vullneti i tij.\nN\u00ebnat dhe f\u00ebmij\u00ebt kan\u00eb nevoj\u00eb p\u00ebr kujdes dhe ndihm\u00eb t\u00eb posa\u00e7me. T\u00eb gjith\u00eb f\u00ebmij\u00ebt, t\u00eb lindur\nbrenda ose jasht\u00eb martese, g\u00ebzojn\u00eb t\u00eb nj\u00ebjtat mbrojtje sociale.\nNeni 26.",
            "Image": "c9f4f89cc4d277367ee773c86cb59cde"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Gjithkush ka t\u00eb drejt\u00ebn e shkollimit. Arsimi duhet t\u00eb jet\u00eb falas, t\u00eb pakt\u00ebn n\u00eb shkollat fillore\ndhe t\u00eb ulta. Arsimi fillor \u00ebsht\u00eb i detyruesh\u00ebm. Arsimi teknik dhe profesional duhet t\u00eb\nzgjerohet e arsimi i lart\u00eb duhet t'u b\u00ebhet i mundsh\u00ebm t\u00eb gjith\u00ebve n\u00eb baz\u00eb t\u00eb aft\u00ebsis\u00eb.\nArsimi duhet t\u00eb drejtohet nga zhvillimi i plot\u00eb i personalitetit t\u00eb njeriut dhe nga forcimi i\nrespektimit t\u00eb t\u00eb drejtave t\u00eb njeriut dhe lirive themelore. Ai duhet t\u00eb nxis\u00eb kuptimin,\ntoleranc\u00ebn dhe miq\u00ebsin\u00eb midis t\u00eb gjith\u00eb popujve, grupeve t\u00eb racave dhe besimeve, si dhe\nveprimtarin\u00eb e Kombeve t\u00eb Bashkuara p\u00ebr ruajtjen e paqes.\nT\u00eb drejt\u00ebn p\u00ebr t\u00eb zgjedhur llojin e arsimit p\u00ebr f\u00ebmij\u00ebt e tyre e kan\u00eb n\u00eb rradh\u00eb t\u00eb par\u00eb\nprind\u00ebrit.\nNeni 27.\nGjithkush ka t\u00eb drejt\u00eb t\u00eb marr\u00eb pjes\u00eb lirisht n\u00eb jet\u00ebn kulturore t\u00eb bashk\u00ebsis\u00eb, t\u00eb g\u00ebzoj\u00eb artet\ndhe t\u00eb p\u00ebrfitoj\u00eb nga p\u00ebrparimi shkencor dhe dobit\u00eb e tij.\nGjithkush ka t\u00eb drejt\u00eb t\u00eb mbroj\u00eb interesat morale dhe materiale, q\u00eb rrjedhin nga \u00e7do krijimtari\nshkencore, letrare dhe artistike, autor i t\u00eb cilave \u00ebsht\u00eb ai vet\u00eb.\nNeni 28.\nGjithkush ka t\u00eb drejt\u00eb p\u00ebr nj\u00eb rend shoq\u00ebror dhe nd\u00ebrkomb\u00ebtar n\u00eb t\u00eb cilin mund t\u00eb realizohen\nplot\u00ebsisht t\u00eb drejtat dhe lirit\u00eb e shpallura n\u00eb k\u00ebt\u00eb Deklarat\u00eb.\nNeni 29.\nGjithkush ka detyrime vet\u00ebm ndaj asaj bashk\u00ebsie n\u00eb t\u00eb cil\u00ebn \u00ebsht\u00eb i mundur zhvillimi i lir\u00eb dhe\ni plot\u00eb i personalitetit t\u00eb tij.\nN\u00eb ushtrimin e t\u00eb drejtave dhe lirive t\u00eb veta, gjithkush do t'u n\u00ebnshtrohet vet\u00ebm atyre\nkufizimeve t\u00eb cilat jan\u00eb parashikuar me ligj, ekskluzivisht me q\u00ebllim q\u00eb t\u00eb sigurohet njohja\ndhe respektimi i nevojsh\u00ebm i t\u00eb drejtave dhe lirive t\u00eb t\u00eb tjer\u00ebve e q\u00eb t\u00eb plot\u00ebsohen k\u00ebrkesat e\ndrejta t\u00eb moralit, rendit publik dhe mir\u00ebqenies s\u00eb p\u00ebrgjithshme n\u00eb shoq\u00ebrin\u00eb demokratike.\nK\u00ebto t\u00eb drejta dhe liri nuk mund t\u00eb zbatohen n\u00eb asnj\u00eb rast kund\u00ebr q\u00ebllimeve dhe parimeve t\u00eb\nKombeve t\u00eb Bashkuara.\nNeni 30.\nAsgj\u00eb n\u00eb k\u00ebt\u00eb Deklarat\u00eb nuk mund t\u00eb interpretohet si e drejt\u00eb e nj\u00eb shteti, grupi apo personi\np\u00ebr t\u00eb kryer \u00e7far\u00ebdo veprimtarie ose p\u00ebr t\u00eb b\u00ebr\u00eb nj\u00eb akt drejtuar kund\u00ebr \u00e7do t\u00eb drejte ose\nlirie t\u00eb shpallur n\u00eb k\u00ebt\u00eb Deklarat\u00eb.",
            "Image": "14d0c5fcb47143b86c3118f7acaeb795"
        }
    }
}
