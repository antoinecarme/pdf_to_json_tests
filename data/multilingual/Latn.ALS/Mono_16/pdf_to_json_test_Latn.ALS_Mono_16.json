{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466860,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Më 10 dhjetor të vitit 1948, Asambleja e Përgjithshme e Kombeve të\nBashkuara nxori dhe shpalli Deklaratën e Përgjithshme mbi të Drejtat e\nNjeriut, tekstin e plotë të së cilës po e botojme në faqet që vijojnë.\nMbas këtij akti historik, Asambleja ftoi të gjitha shtetet anëtare që ta\nshpallin tekstin e Deklaratës dhe të përpiqen që të përhapet, paraqitet,\nlexohet dhe të shpjegohet, sidomos në shkolla dhe institucione të tjera\nedukuese, në të gjitha vendet dhe shtetet pa marrë parasysh statusin e\ntyre politik.\nTeksti zyrtar i Deklaratës mund të gjindet në gjashtë gjuhë zyrtare të\nKombeve të Bashkuara: angleze, frënge, kineze, ruse, spanjolle dhe\narabe.\nDEKLARATA E PERGJITHSHME MBI TE DREJTAT E NJERIUT\nHYRJE\nMbasi njohja e dinjitetit të lindur të të drejtave të barabarta dhe të\npatjetërsueshme të të gjithë anëtarëve të familjes njerëzore është\nthemeli i lirisë, drejtësisë dhe paqes në botë;\nmbasi mosrespektimi dhe përbuzja e të drejtave të njeriut ka çuar drejt\nakteve barbare, të cilat kanë ofenduar ndërgjegjen e njerëzimit, dhe\nmbasi krijimi i botës në të cilën njerëzit do të gëzojnë lirinë e\nfjalës, të besimit dhe lirinë nga frika e skamja është proklamuar si\ndëshira më e lartë e çdo njeriu;\nmbasi është e nevojshme që të drejtat e njeriut të mbrohen me dispozita\njuridike, kështu që njeriu të mos jetë i shtrënguar që në pikën e fundit\nt'i përvishet kryengritjes kundër tiranisë dhe shtypjes;\nmbasi është e nevojshme që të nxitet zhvillimi i marrëdhënieve miqësore\nmidis kombeve;\nmbasi popujt e Kombeve të Bashkuara vërtetuan përsëri në Kartë besimin e\ntyre në të drejtat themelore të njeriut, në dinjitetin dhe vlerën e\npersonit të njeriut dhe barazinë midis burrave dhe grave dhe mbasi\nvendosën që të nxitin përparimin shoqëror dhe të përmirësojnë nivelin e\njetës në liri të plotë;\nmbasi shtetet anëtare u detyruan që, në bashkëpunim me Kombet e\nBashkuara, të sigurojnë respektimin e përgjithshëm dhe zbatimin e të\ndrejtave të njeriut dhe të lirive themelore;\nmbasi kuptimi i përbashkët i këtyre të drejtave dhe lirive është më i\nrëndësishëm për realizimin e plotë të këtij detyrimi;\nASAMBLEJA E PERGJITHSHME shpall Këtë DEKLARATE TE PERGJITHSHME MBI TE\nDREJTAT E NJERIUT si ideal të përgjithshëm të cilin duhet ta arrijnë të\ngjithë popujt dhe të gjitha kombet, në mënyrë që çdo njeri dhe çdo\norganizëm shoqëror, duke pasur parasysh gjithmonë këtë Deklaratë, të\npërpiqet që, me anë të mësimit dhe edukimit, të ndihmonte në respektimin\ne këtyre të drejtave dhe lirive dhe që, me anë të masave progresive\nkombëtare dhe ndërkombëtare, të sigurohej njohja dhe zbatimi i tyre i\npërgjithshëm dhe i vërtetë, si midis popujve të vetë shteteve anëtare,",
            "Image": "b5fa70c9ad3ff576039fc4b0d4c68c84"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ashtu edhe midis popujve të atyre territoreve që janë nën administrimin\ne tyre.\nNeni 1.\nTë gjithë njerëzit lindin të lirë dhe të barabartë në dinjitet dhe në të\ndrejta. Ata kanë arsye dhe ndërgjegje dhe duhet të sillen ndaj njëri\ntjetrit me frymë vëllazërimi.\nNeni 2.\nSecili gëzon të gjitha të drejtat dhe liritë e parashtruara në këtë\nDeklaratë pa kurrfarë kufizimesh përsa i përket racës, ngjyrës, gjinisë,\ngjuhës, besimit fetar, mendimit politik ose tjetër, origjinës kombëtare\na shoqërore, pasurisë, lindjes ose tjetër.\nAsnjë dallim nuk do të bëhet në bazë të statusit politik, juridik ose\nndërkombëtar të shtetit ose vendit të cilit i përket çdo njeri, qoftë\nkur shteti ose vendi është i pavarur, qoftë nën kujdestari, qoftë jo\nvetëqeverisës ose që gjindet në çfarëdo kushtesh të tjera të kufizimit\ntë sovranitetit.\nNeni 3.\nGjithkush ka të drejtë të jetojë, të jetë i lirë dhe të ketë sigurimin\nvetjak.\nNeni 4.\nAsnjeri nuk duhet të mbahet si skllav ose çifçi; skllavëria dhe tregtia\ne skllevërve janë të ndaluara në të gjitha format.\nNeni 5.\nAsnjeri nuk duhet t'i nënshtrohet mundimit, veprimit ose dënimit të\negër, jonjerëzor ose poshtërues.\nNeni 6.\nGjithkush ka të drejtë që t'i njihet kudo personaliteti juridik.\nNeni 7.\nTë gjithë janë të barabartë para ligjit dhe kanë të drejtë pa asnjë\ndiskriminim të mbrohen barabar nga ligji. Të gjithë kanë të drejtën për\nt'u mbrojtur barabar kundër çdo diskriminimi që cënon këtë Deklaratë, si\ndhe kundër çdo nxitje për një diskriminim të tillë.\nNeni 8.\nGjithkush ka të drejtë për mjete juridike të frytshme para gjykatave\nkompetente kombëtare për veprimet me të cilat shkelen të drejtat\nthemelore të garantuara nga kushtetuta ose ligjet.\nNeni 9.\nAsnjeri nuk duhet t'i nënshtrohet arbitrarisht arrestimit, ndalimit ose",
            "Image": "b47947273e4fa8dae0ca5f94efce7d9f"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "internimit.\nNeni 10.\nGjithkush gëzon njëlloj të drejtën për një proces gjyqësor objektiv e\npublik para një gjykate të pavarur e të paanshme, në përcaktimin e të\ndrejtave dhe detyrimeve të veta dhe për vendimin mbi çfarëdo lloj akuze\npenale.\nNeni 11.\nKushdo që është i akuzuar për një vepër penale ka të drejtë të\nkonsiderohet i pafajshëm deri sa të vërtetohet fajsia në bazë të ligjit\ndhe në një proces publik në të cilin ka pasur të gjitha garancitë e\nduhura për mbrojtjen e vet.\nAsnjeri nuk duhet të dënohet për veprime ose mosveprime të cilat nuk\npërbëjnë një vepër penale, sipas ligjeve kombëtare dhe ndërkombëtare, në\nkohën kur janë kryer. Gjithashtu nuk mund të vendoset një dënim më i\nrëndë nga ai që ka qenë zbatuar në kohën kur është kryer vepra penale.\nNeni 12.\nAsnjeri nuk duhet t'i nënshtrohet ndërhyrjes arbitrare në jetën,\nfamiljen, banesën ose korrespondencën vetjake, si dhe sulmeve kundër\nnderit dhe prestigjit personal. Gjithkush ka të drejtën të mbrohet nga\nligji kundër ndërhyrjeve ose sulmeve të tilla.\nNeni 13.\nGjithkush ka të drejtën e lirisë së qarkullimit dhe banimit brenda\nkufijve të çdo shteti.\nGjithkush ka të drejtë të largohet nga cilido vend qoftë, përfshirë këtu\nedhe të vetin, si dhe të kthehet në vendin e vet.\nNeni 14.\nGjithkush ka të drejtë të kërkojë dhe gëzoje në vende të tjera azil nga\nndjekjet.\nKëtë të drejtë nuk mund ta gëzojë askush në rast se ndiqet për krime\njopolitike ose për vepra në kundërshtim me qëllimet dhe parimet e\nKombeve të Bashkuara.\nNeni 15.\nGjithkush ka të drejtën e një shtetësie.\nAsnjeri nuk duhet të privohet arbitrarisht nga shtetësia e tij si dhe as\nnga e drejta që të ndërrojë shtetësinë.\nNeni 16.\nBurrat dhe gratë në moshë të pjekur kanë të drejtë të lidhin martesë dhe\nformojnë familje, pa kurrfarë kufizimi për sa i përket racës, shtetësisë\nose besimit. Ata kanë të drejta të barabarta si në rastin e lidhjes së",
            "Image": "be1d219a48b5097aa4b2973c45ff8484"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "martesës, gjatë martesës si dhe në rast shkurorëzimi.\nMartesa duhet të lidhet vetëm me pëlqimin plotësisht të lirë të\npersonave që do të martohen.\nFamilja është bërthama e natyrshme dhe themelore e shoqërisë dhe ka të\ndrejtën e mbrojtjes nga shoqëria dhe shteti.\nNeni 17.\nGjithkush ka të drejtën të ketë pasuri, si vetëm ashtu edhe në bashkësi\nme të tjerët.\nAsnjeri nuk duhet të privohet arbitrarisht nga pasuria e tij.\nNeni 18.\nGjithkush ka të drejtën e lirisë së mendimit, ndërgjegjes dhe besimit;\nkjo e drejtë përfshin lirinë e ndryshimit të besimit ose bindjeve dhe\nlirinë që njeriu, qoftë vetë ose në bashkësi me të tjerët, të shfaqë\npublikisht ose privatisht, besimin ose bindjen e vet me anë të dhënies\nsë mësimeve, kryerjes së kultit dhe ceremonive fetare.\nNeni 19.\nGjithkush ka të drejtën e lirisë së mendimit dhe të shprehjes; kjo e\ndrejtë përfshin lirinë e mendimit pa ndërhyrje, si dhe lirinë e\nkërkimit, marrjes dhe njoftimit të informacionit dhe ideve me çfarëdo\nmjeti qoftë, pa marrë parasysh kufijtë.\nNeni 20.\nGjithkush ka të drejtën e lirisë së mbledhjes dhe bashkimit paqësor.\nAsnjeri nuk duhet të detyrohet të bëjë pjesë në ndonjë bashkim.\nNeni 21.\nGjithkush ka të drejtë të marrë pjesë në qeverisjen e vendit të vet,\ndrejtpërdrejt ose me anë të përfaqsuesve të zgjedhur lirisht.\nGjithkush ka njëlloj të drejtë të hyjë në shërbimet publike në vendin e\nvet.\nVullneti i popullit është baza e pushtetit shtetëror; ky vullnet duhet\ntë shprehet në zgjedhje periodike dhe të lira të cilat duhet të jenë të\npërgjithshme dhe votimi i barabartë, si dhe me votim të fshehtë ose\nsipas procedurës përkatëse të votimit të lirë.\nNeni 22.\nSi anëtar i shoqërisë, gjithkush ka të drejtën e sigurimit shoqëror dhe\nrealizimit të të drejtave ekonomike, sociale, kulturore të domosdoshme\npër dinjitetin e vet dhe për zhvillimin e lirë të personalitetit, me\nndihmën e shtetit dhe bashkëpunimit ndërkombëtar dhe në përputhje me\norganizimin dhe mundësitë e çdo shteti.",
            "Image": "f98bc0304828d12b7ae9bd57de3e5d30"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Neni 23.\nGjithkush ka të drejtën për punë, të zgjedhë lirisht profesionin, të\nketë kushte të favorshme pune dhe të jetë i mbrojtur nga papunësia.\nGjithkush, pa kurrfarë diskriminimi, ka të drejtë që për punë të njëjtë\ntë marrë rrogë të njëjtë.\nGjithkush që punon ka të drejtën për një shpërblim të drejtë dhe\nfavorshëm, në mënyrë që t'i sigurojë atij dhe familjes së tij një jetë\nqë i përgjigjet dinjitetit njerëzor dhe, në qoftë se do të jetë e\nnevojshme ky shpërblim të plotësohet edhe me mjete të tjera të sigurimit\nshoqëror.\nGjithkush ka të drejtë të formojë sindikatë and të bëjë pjesë në të për\nmbrojtjen e interesave të veta.\nNeni 24.\nGjithkush ka të drejtë për pushim dhe kohë të lirë, duke përfshirë\nkufizimin e arsyeshëm të orarit të punës dhe pushimin e paguar periodik.\nNeni 25.\nGjithkush ka të drejtë për një nivel jetese të mjaftueshëm i cili t'i\npërgjigjet shëndetit dhe jetës së përshtatshme si të atij personalisht,\nashtu edhe të familjes së tij, duke përfshirë ushqimin, veshmbathjen,\nbanesën, kujdesin mjeksor dhe shërbimet e nevojshme sociale, si edhe të\ndrejtën për të qenë i siguruar në rast sëmundjeje, papunësie, vejanie,\npleqërie dhe raste të tjera të humbjeve të mjeteve për jetesë për shkak\ntë rrethanave të pavarura nga vullneti i tij.\nNënat dhe fëmijët kanë nevojë për kujdes dhe ndihmë të posaçme. Të\ngjithë fëmijët, të lindur brenda ose jashtë martese, gëzojnë të njëjtat\nmbrojtje sociale.\nNeni 26.\nGjithkush ka të drejtën e shkollimit. Arsimi duhet të jetë falas, të\npaktën në shkollat fillore dhe të ulta. Arsimi fillor është i\ndetyrueshëm. Arsimi teknik dhe profesional duhet të zgjerohet e arsimi i\nlartë duhet t'u bëhet i mundshëm të gjithëve në bazë të aftësisë.\nArsimi duhet të drejtohet nga zhvillimi i plotë i personalitetit të\nnjeriut dhe nga forcimi i respektimit të të drejtave të njeriut dhe\nlirive themelore. Ai duhet të nxisë kuptimin, tolerancën dhe miqësinë\nmidis të gjithë popujve, grupeve të racave dhe besimeve, si dhe\nveprimtarinë e Kombeve të Bashkuara për ruajtjen e paqes.\nTë drejtën për të zgjedhur llojin e arsimit për fëmijët e tyre e kanë në\nrradhë të parë prindërit.\nNeni 27.\nGjithkush ka të drejtë të marrë pjesë lirisht në jetën kulturore të\nbashkësisë, të gëzojë artet dhe të përfitojë nga përparimi shkencor dhe",
            "Image": "c69890414acc0c29260e08b38e8ca31f"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "dobitë e tij.\nGjithkush ka të drejtë të mbrojë interesat morale dhe materiale, që\nrrjedhin nga çdo krijimtari shkencore, letrare dhe artistike, autor i të\ncilave është ai vetë.\nNeni 28.\nGjithkush ka të drejtë për një rend shoqëror dhe ndërkombëtar në të\ncilin mund të realizohen plotësisht të drejtat dhe liritë e shpallura në\nkëtë Deklaratë.\nNeni 29.\nGjithkush ka detyrime vetëm ndaj asaj bashkësie në të cilën është i\nmundur zhvillimi i lirë dhe i plotë i personalitetit të tij.\nNë ushtrimin e të drejtave dhe lirive të veta, gjithkush do t'u\nnënshtrohet vetëm atyre kufizimeve të cilat janë parashikuar me ligj,\nekskluzivisht me qëllim që të sigurohet njohja dhe respektimi i\nnevojshëm i të drejtave dhe lirive të të tjerëve e që të plotësohen\nkërkesat e drejta të moralit, rendit publik dhe mirëqenies së\npërgjithshme në shoqërinë demokratike.\nKëto të drejta dhe liri nuk mund të zbatohen në asnjë rast kundër\nqëllimeve dhe parimeve të Kombeve të Bashkuara.\nNeni 30.\nAsgjë në këtë Deklaratë nuk mund të interpretohet si e drejtë e një\nshteti, grupi apo personi për të kryer çfarëdo veprimtarie ose për të\nbërë një akt drejtuar kundër çdo të drejte ose lirie të shpallur në këtë\nDeklaratë.",
            "Image": "534e332e3fc1197f98c9f58717d6d7b4"
        }
    }
}
