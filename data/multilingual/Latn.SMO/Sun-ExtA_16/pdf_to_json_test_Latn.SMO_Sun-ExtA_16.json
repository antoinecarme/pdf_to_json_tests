{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470774,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "OFISA O LE KOMESINA SILI O MALO AUFAATASI MO AIA TATAU A TAGATA SOIFUA\nO aia tatau a tagata soifua uma mo tagata uma\nO LE FAAMANATUINA O LONA LIMASEFULU O TAUSAGA O LE\nTAUTINOGA AOAO O AIA TATAU A TAGATA SOIFUA\n1948 – 1998\nTAUTINOGA AOAO O AIA TATAU A TAGATA SOIFUA\nNa faavaeina ma fasilasila faasalalau e le Iugafono 217 A (III) a le Fono Aoao o Malo\nAufaatasi i le aso 10 Tesema 1948.\nFaatomuaga\nOna o le taliaina aloaia o le tofi mamalu faapea aia tatau tutusa e le mafai ona\nliliueseina a tagata soifua uma o le lalolagi o le faavae lea o le saolotoga, amiotonu\nma le filemu o le lalolagi,\nOna o le le amanaiaina ma le manatu faatauvaa i aia tatau a tagata soifua o le mafuaaga\nlea o faiga saua ua faamanualia ai le loto fuatiaifo o tagata faapea le oo mai o se\nlalolagi e faapea e tatau ona ola fiafia ai tagata soifua ona ua maua le saolotoga e\ntautala ai, le saolotoga o talitonuga faapea le saolotoga mai le mata’u ma le mativa e\npei ona ua uma ona folafolaina aloaia o le a avea ma faamoemoe autasi o tagata lautele,\nOna ua alagatatau, pe afai e le uunaia le tagata e faaui ese mai ma avea o se avanoa\nmulimuli, le tetee faasaga atu i le pule saua ma sauaga, ma e faapea o aia tatau a\ntagata soifua e tatau ona puipuia e taiala o le tulafono,\nOna ua alagatatau le uunaia o le atiina ae o sootaga fefaauoai i le va o malo uma o le\nlalolagi,\nOna o ituaiga tagata o lanu ma gagana eseese o atunuu o Malo Aufaatasi i totonu o le\nFaavae Tusitusia ua latou toe faamautuina mai lo latou faatuatuaga i aia tatau faavae\ntau tagata soifua, i totonu o tulaga aloaia ma le taua o le tagata soifua, faapea aia\ntatau tutusa o alii ma tamaitai i le manatu filiga e siitia le auiluma o le va feiloai\nma tulaga siitia o le soifuaga i se saolotoga e sili atu,\nOna ua tautino mai e Malo o lo o avea ma sui auai o Malo Aufaatasi le ausia, i le\ngalulue faatasi ma Malo Aufaatasi le siitia o le tulaga aoao e faatauaina ai le\ntausisia o aia tatau a tagata soifua ma o latou saolotoga tumau,\nOna ua silafia e tagata lautele e faapea o a latou aia tatau ma o latou saolotoga o ni\nmataupu taua tele mo le faataunuuina o lenei tautinoga i lona atoaga,\nOna o lenei la, e faapea,\nO le Fono Aoao a Malo Aufaatasi,\nUa na faailoa aloaia mai, o lenei Tautinoga Aoao o Aia Tatau a Tagata Soifua ua avea o\nse tulaga lautele ua ausiaina mo tagata uma o atunuu uma o le lalolagi, i lona taunuuga\ne faapea o tagata taitoatasi uma ma itutino taitasi uma o vaega o tagata, e tausisia\npea lenei Tautinoga i taimi uma i o latou manatu, e tatau ia i latou ona taumafai e\naoao atu ma faatino aoaoga mo le siitia o tulaga faatauaina o ia aia tatau ma saolotoga",
            "Image": "946869b610391bbeb73bfe8ad8073908"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "atoa ma faiga auiluma i totonu o atunuu taitasi faapea le sootaga faava-o-malo, ina ia\nmalupuipuia ai lo latou tulaga aoao ma le aloaia lelei faapea le usitaia, e le gata i\nituaiga tagata o lanu ma gagana eseeese o Malo o lo o avea ma Sui Auai o Malo Aufaatasi\nae faapea i ituaiga o tagata o lanu ma gagana eseese o lo o i lalo o la latou puleaga.\nMataupu 1\nO tagata soifua uma ua saoloto lo latou fananau mai, ma e tutusa o latou tulaga aloaia\nfaapea a latou aia tatau. Ua faaeeina atu i a latou le mafaufau lelei ma le loto\nfuatiaifo ma e tatau ona faatino le agaga faauso i le va o le tasi i le isi,\nMataupu 2\nE agavaa tagata taitoatasi uma i aia tatau uma faapea saolotoga uma ua faatulagaina mai\ni totonu o lenei Tautinoga e aunoa ma le tuueseeseina o so o se itu, e pei o ituaiga\ntagata, lanu, alii pe tamaitai, gagana, tapuaiga, talitonuga faaupu fai o malo po o se\nisi talitonuga, tulaga tau tagatanuu, po o mafuaaga tau tupuaga, meatotino, tulaga na\nfanau mai ai po o se isi tulaga,\nE le gata i lea, e leai se tuueseesega e tatau ona faia i luga o faavae faaupufai o\nmalo, tulaga tau puleaga po o tulaga faava-o-malo o le atunuu po o atunuu i lalo o nisi\npuleaga o lo o aumau ai, pe tutoatasi, pe o se atunuu tausi, pe e le tutoatasi, po o i\nlalo o so o se isi tapulaa tau puleaga.\nMataupu 3\nO tagata uma taitoatasi e i ai lana aia tatau e soifua ma ola ai, o lona saolotoga\nfaapea lona malu puipuia.\nMataupu 4\nE leai se tagata e tatau ona taofia faamalosi i se faiga taufaa-pologa po o le nofo\npologa; o faiga faapologa ma le faatauina o tagata pologa e tatau ona faasaina i ona\ntulaga uma,\nMataupu 5\nE leai se tagata e tatau ona faataugaina pe faia i ai ni faiga saua, faiga e le tusa ma\ntulaga faale-tagata soifua po o le faalumaina po o le faasalaina,\nMataupu 6\nO tagata taitoatasi uma e i ai lana aia tatau e aloaia ai o ia i nofoaga uma e avea ai\no ia o se tagata amanaiaina i luma o le tulafono,\nMataupu 7\nE tutusa tagata uma i luma o le tulafono ma e agavaa e aunoa ma so o se faiga faailoga\ntagata i puipuiga tutusa o le tulafono. E agavaa uma tagata i puipuig tutusa e faasaga\nagai i so o se faiga faailoga tagata e solia ai lenei Tautinoga ma e faasaga agai i so\no se faiga e faaoso ai ia faiga faailoga tagata.\nMataupu 8\nO tagata taitoatasi uma e i ai lana aia tatau i se faiga lelei e foia ai e se\nfaamasinoga i totonu o le atunuu ua i ai agavaa talafeagai, ni gaoioiga e solia ai ana\naia tatau ua tuuina atu ia te ia e le faavae po o le tulafono.",
            "Image": "b5a17a8f921891516d2979038aa12bdb"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Mataupu 9\nE leai se tagata e tatau ona saisaitia faapagota i se faiga saua, taofia pe faaaunuua i\nse isi atunuu.\nMataupu 10\nO tagata taitoatasi uma e agavaa i itu tutusa uma i se tulaga tatau e faafofogaina ai\nfaalauaitele e se faamasinoga tutoatasi , ma le le faaituau, i le fuafuaina o ana aia\ntatau ma tiute tauave faapea so o se moliaga o soligatulafono e faasaga ia te ia.\nMataupu 11\nO tagata taitoatasi uma ua molia i se soligatulafono e faasalaina ai e i ai lana aia\ntatau i le le tau agasala o ia seia vagana ua faamaonia ua solitulafono e tusa ai ma le\ntulafono i se faamasinoga faalauaitele ona e faapea o lo o ia te ia faamaoniga uma e\ntalafeagai ma lona teena o lona moliaga.\nE leai se tagata e tatau ona nofosala i so o se soligatulafono ua molia ai i luga o\nfaamatalaga o so o se faatinoga sa faia po o se faatinoga e le i faia, e le o aofia i\nle soliga tulafono ua molia ai, i lalo o tulafono a lona atunuu po o tulafono faava-o-\nmalo i le taimi na faatino ai. Pe e i ai foi se faasalaga e silia lona mamafa e tuuina\natu ia te ia na i lo le faasalaga e faapea na faatatauina i le taimi na faatino ai lea\nsoligatulafono.\nMataupu 12\nE leai se tagata e tatau ona noatia i se faiga saua e faalavelavea ai lona nofo\ntoatasi, lona aiga, nofoaga tumau po o se nofoaga tutusa, po o le osofaia o lona tulaga\nfaaaloalogia e lauiloa ai o ia. O tagata taitoatasi uma e i ai lana aia tatau i le\npuipuiga o le tulafono e faasaga agai i ia faiga e faalavelave ai po o osofaiga.\nMataupu 13\nO tagata taitoatasi uma e i ai lana aia tatau i le saolotoga e faimalaga solo ai ma\naumau i totonu o tuaoi o Malo taitasi.\nO tagata taitoatasi uma e i ai lana aia tatau e tuua ai so o se atunuu, e aofia ai lona\natunuu moni, ma le toe taliu i lona lava atunuu.\nMataupu 14\nO tagata taitoatasi uma e i ai lana aia tatau e saili atu ai i nisi atunuu mo lona malu\npuipuia mai sauaga faapea sona soifuaga fiafia.\nO lenei aia tatau e le mafai ona faatinoina i tulaga o moliaga moni le tulai mai o ni\nsoligatulafono e le o aafia i faiga faaupufai o malo po o gaoioiga e ese mai i\nfaamoemoega ma talitonuga o Malo Aufaatasi.\nMataupu 15\nO tagata taitoatasi uma e i ai lana aia tatau i se tofi tau tagatanuu.\nE leai se tagata e tatau ona aveeseina lona tofi tau tagatanuu pe faafitia lona aia\ntatau e suia ai lona tofi tau tagatanuu e aunoa ma se faiga faale-tulafono.\nMataupu 16",
            "Image": "d59c11d0bca84fef2d88a9d6c237a868"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "E i ai le aia tatau o alii ma tamaitai ua atoa tausaga faatapulaaina e faaipoipo ai ma\natiina ae aiga, e aunoa ma se faamutaina ona o ituaiga o tagata, tofi tau tagatanuu, po\no tapuaiga. E agavaa i latou i aia tutusa i le faaipoipoga, olaga faaipoipo ma le\nfaamutaina o se faaipoipoga.\nO le a tatau ona faaipoipo le alii ma tamaitai i le na o le maliega saoloto a i laua ua\nfaamoemoe i lea tulaga.\nO le aiga o se vaega faale-natura masani ma mautu o le soifuaga o tagata soifua ma e\nagavaa i le puipuiga a tagata ma le Malo.\nMataupu 17\nE i le tagata taitoatasi uma le aia tatau e umia ai e ia lava se meatotino ma e mafai\nfoi ona umia soofaatasi ma nisi tagata.\nE leai se tagata e tatau ona aveesea sana meatotino e aunoa ma se maliega.\nMataupu 18\nO tagata taitoatasi uma e i ai lona aia tatau i le saolotoga o manatu, loto fuatiaifo\nma tapuaiga; o lenei aia tatau e aofia ai le saolotoga e suia ai lana tapuaiga po o\nlona talitonuga, ma saolotoga, pe toatasi pe auai faatasi ma nisi, faapea i le tulaga\nfaalauaitele po o le toatasi, e faamalamalama ma talai atu lana tapuaiga po o\ntalitonuga i le aoao atu, faataitai, tapuai ma tausisia.\nMataupu 19\nO tagata taitoatasi uma e i ai lana aia tatau i le saolotoga o le fefaaaliaiga o manatu\nma taofi; o lenei saolotoga e aofia ai le saolotoga e taofia ai manatu e aunoa ma le\naia i ai o se isi ma ia saili, taliaina ma tuuina ese atu faamatalaga ma mafaufauga e\nauala atu i so o se faasalalauga i nusipepa, leitio ma televise ma ia le tusa ai ma\ntapulaa.\nMataupu 20\nO tagata taitoatasi uma e i ai le aia tatau i le saolotoga e faapotopoto filemu ai ma\nfaalapotopotoga.\nE leai se tagata e mafai ona faamalosia e avea ma se sui o se faalapotopotoga\nMataupu 21\nO tagata taitoatasi uma e i ai le aia tatau e auai ai i totonu o se faigamalo o lona\natunuu, i se faiga tuusao po o le auala atu i le filifilia saoloto o sui usufono.\nO tagata taitoatasi uma e i ai lana aia tatau e maua ai avanoa tutusa i galuega a le\nmalo i lona atunuu.\nO le manaoga o tagata e tatau ona avea ma faavae autu o le puleaga a le malo; o lenei\nmanaoga e tatau ona faailoa mai e ala i faiga palota e faapea e tatau ona aia tutusa\ntagata uma i le palota faalilolilo po o le avea ma taualumaga tutusa o faiga palota\nsaoloto.\nMataupu 22\nO tagata taitoatasi uma, i le avea ma se sui o tagata uma, e i ai lana aia tatau i",
            "Image": "ee307b0f02c96501a8234137d9e8daa9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "faamanuiaga mo le tausia saogalemu o tagata lautele ma e agavaa i le mauaina o ia\nfaamanuiaga, e auala atu i se taumafaiga faale-atunuu po o se galuega soofaatasi faava-\no-malo ma ina ia tusa ai ma le faamaopoopoina ma alaoa o Malo taitasi, o aia tatau\nfaale-tamaoaiga, faale-aganuu ma le va fealoai ua talafeagai lelei ma lona tulaga\naloaia ma le atiina ae saoloto o ona uiga ma aga faale-tagata.\nMataupu 23\nO tagata taitoatasi uma e i ai lana aia tatau i galuega, ma le filifiliga saoloto o se\ngaluega, i tulaga sagatonu ma le lelei o galuega ma i puipuiga e faasaga agai i le leai\no ni galuega.\nO tagata taitoatasi uma e aunoa ma so o se faiga faailoga tagata, e i ai lana aia tatau\ni totogi e tutusa ma le tulaga o galuega ua faatinoina.\nO tagata taitoatasi uma o ia lea o lo o galue, e i ai lana aia tatau i totogi sagatonu\nma lelei ua faamaonia e maua ai e ia ma lona aiga se soifuaga talafeagai ma lelei i ona\ntulaga aloaia faale-tagata soifua, ma faaopoopoina atu, pe afai ua talafeagai i nisi o\nauala mo faamanuiaga mo le puipuiga malu o tagata lautele.\nO tagata taitoatasi uma e i ai lana aia tatau i le tuufaatasia ma auai ai i\nfaalapotopotoga tuufaatasi a tagata faigaluega mo le puipuia o ana aia tatau.\nMataupu 24\nO tagata taitoatasi uma e i ai lana aia tatau e malolo ai, ma taimi paganoa, e aofia ai\ntapulaa talafeagai o itula galue ma aso malolo faavaitaimi faatasi ai ma totogi.\nMataupu 25\nO tagata taitoatasi uma e i ai lana aia tatau i se soifuaga tulaga lelei mo le soifua\nmaloloina ma le sologa manuia o ia ma lona aiga, e aofia ai taumafa, lavalava, fale ma\ntausiga tau soifua maloloina ma galuega tau va fealoai o tagata ua talafeagai, faapea\naia tatau i se tausiga i taimi e leai ai ni galuega, gasegase, tulaga ua le atoatoa le\ntino ma le mafaufau, nofo taitasi, tagata matua po o se isi tulaga utiuti o le tausiga\no le soifuaga, i tulaga e le mafai ona ia gafatia.\nO tina ma tamaiti e agavaa mo ni tausiga faapitoa ma fesoasoani. O tamaiti uma, pe\nfananau i totonu po o fafo atu o faaipoipoga faatulafonoina, e tatau ona maua se\ntausiga tutusa faale-va fealoai o tagata lautele.\nMataupu 26\nO tagata taitoatasi uma e i ai le aia tatau mo aoaoga. E tatau ona aoga e aunoa ma se\ntotogi, aemaise i aoga amata ma aoga tulagalua. E tatau foi ona faamalosia le aoga i\naoga tulaga lua ma faasaina le le aoga.\nE tatau ona maua ai avanoa mo tagata uma i aoga faapitoa, tau matata eseese ma tomai\nfaapitoa ma ia tutusa ona maua ia avanoa i aoaoga maualuluga mo tagata uma i tulaga\ntaualoa.\nE tatau ona faasinomia aoga i le atiina ae o le tagata atoa aemaise ona uiga faaalia ma\nfaamalosia le faamamaluina o le aia tatau a tagata uma, faapea ma o latou saolotoga\nfaavae. E tatau ona siitia le tulaga o le malamalama, faapalepale ma fealofaniga i le\nva o atunuu uma , ituaiga o tagata uma po o tapuaiga uma, ma e tatau ona lagolagosua i\ngaluega a Malo Aufaatasi i taumafaiga e tausia ai le filemu o le lalolagi.",
            "Image": "8496604ad1ef0597e57880ce163e0907"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Mataupu 27\nO tagata taitoatasi uma ua i ai le aia tatau e auai faatasi i soifuaga faale-aganuu o\nle vaega o tagata, ma fiafia faatasi i faiva eseese ma fefaasoaai i faiga faasaienisi\nma ona faamanuiaga.\nO tagata taitoatasi uma ua i ai lana aia tatau mo le puipuiga o lana lava fatuga i mea\nfaasaienisi, tusigatala po o tusiga ata ma isi mea faapea na fatu e ia lava.\nMataupu 28\nO tagata taitoatasi uma e tatau ona mafai ona nofo i se atunuu pulea lelei faapea foi\nma se lalolagi e pulea lelei atunuu uma, ma ua tausisia aia tatau ma saolotoga ua taua\nmai i lenei Tautinoga.\nMataupu 29\nUa i ai tiute o tagata uma i totonu o le alaalafaga o loo nonofo ai, ma ua i ai le\nsaolotoga e mafai ai ona atiina ae lelei ona uiga faaalia faale-tagata.\nI le faatinoina o lena aia tatau ma lona saolotoga, o tagata uma e tatau ona usitai i\ntulaga faatapulaaina faale-tulafono, ina ia faatumauina le aia tatau ma saolotoga o isi\nuso a tagata ma ia talafeagai ma le tulaga amiotonu, pulea lelei o tagata lautele ma le\nolaola lelei o tagata uma i se atunuu pulea faatemokarasi.\nO lenei aia tatau ma saolotoga e le mafai lava ona faaaogaina i se auala le talafeagai\nma le sini autu ma faiga faavae a Malo Aufaatasi.\nMataupu 30\nE leai lava se mea i lenei Tautinoga e mafai ona faauigaina e faapea, e mafai e so o se\nMalo, faalapotopotoga po o so o se tagata ua i ai le aia tatau e faagaoi so o se\nfaagaoioiga po o faataunuu so o se tulaga mo le faatamaia o so o se aia tatau ma\nsaolotoga ua tuuina mai i lenei Tautinoga.",
            "Image": "64144b1fde9b213b2af2f05092b1624a"
        }
    }
}
