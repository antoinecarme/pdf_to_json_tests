{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470666,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "OFISA O LE KOMESINA SILI O MALO AUFAATASI MO AIA TATAU A TAGATA SOIFUA\nO aia tatau a tagata soifua uma mo tagata uma\nO LE FAAMANATUINA O LONA LIMASEFULU O TAUSAGA O LE\nTAUTINOGA AOAO O AIA TATAU A TAGATA SOIFUA\n1948 – 1998\nTAUTINOGA AOAO O AIA TATAU A TAGATA SOIFUA\nNa faavaeina ma fasilasila faasalalau e le Iugafono 217 A (III) a le\nFono Aoao o Malo Aufaatasi i le aso 10 Tesema 1948.\nFaatomuaga\nOna o le taliaina aloaia o le tofi mamalu faapea aia tatau tutusa e le\nmafai ona liliueseina a tagata soifua uma o le lalolagi o le faavae lea\no le saolotoga, amiotonu ma le filemu o le lalolagi,\nOna o le le amanaiaina ma le manatu faatauvaa i aia tatau a tagata\nsoifua o le mafuaaga lea o faiga saua ua faamanualia ai le loto\nfuatiaifo o tagata faapea le oo mai o se lalolagi e faapea e tatau ona\nola fiafia ai tagata soifua ona ua maua le saolotoga e tautala ai, le\nsaolotoga o talitonuga faapea le saolotoga mai le mata’u ma le mativa e\npei ona ua uma ona folafolaina aloaia o le a avea ma faamoemoe autasi o\ntagata lautele,\nOna ua alagatatau, pe afai e le uunaia le tagata e faaui ese mai ma avea\no se avanoa mulimuli, le tetee faasaga atu i le pule saua ma sauaga, ma\ne faapea o aia tatau a tagata soifua e tatau ona puipuia e taiala o le\ntulafono,\nOna ua alagatatau le uunaia o le atiina ae o sootaga fefaauoai i le va o\nmalo uma o le lalolagi,\nOna o ituaiga tagata o lanu ma gagana eseese o atunuu o Malo Aufaatasi i\ntotonu o le Faavae Tusitusia ua latou toe faamautuina mai lo latou\nfaatuatuaga i aia tatau faavae tau tagata soifua, i totonu o tulaga\naloaia ma le taua o le tagata soifua, faapea aia tatau tutusa o alii ma\ntamaitai i le manatu filiga e siitia le auiluma o le va feiloai ma\ntulaga siitia o le soifuaga i se saolotoga e sili atu,\nOna ua tautino mai e Malo o lo o avea ma sui auai o Malo Aufaatasi le\nausia, i le galulue faatasi ma Malo Aufaatasi le siitia o le tulaga aoao\ne faatauaina ai le tausisia o aia tatau a tagata soifua ma o latou\nsaolotoga tumau,\nOna ua silafia e tagata lautele e faapea o a latou aia tatau ma o latou\nsaolotoga o ni mataupu taua tele mo le faataunuuina o lenei tautinoga i\nlona atoaga,\nOna o lenei la, e faapea,\nO le Fono Aoao a Malo Aufaatasi,",
            "Image": "9abb57a8325ae1a6f1ae35c88fdb87cc"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ua na faailoa aloaia mai, o lenei Tautinoga Aoao o Aia Tatau a Tagata\nSoifua ua avea o se tulaga lautele ua ausiaina mo tagata uma o atunuu\numa o le lalolagi, i lona taunuuga e faapea o tagata taitoatasi uma ma\nitutino taitasi uma o vaega o tagata, e tausisia pea lenei Tautinoga i\ntaimi uma i o latou manatu, e tatau ia i latou ona taumafai e aoao atu\nma faatino aoaoga mo le siitia o tulaga faatauaina o ia aia tatau ma\nsaolotoga atoa ma faiga auiluma i totonu o atunuu taitasi faapea le\nsootaga faava-o-malo, ina ia malupuipuia ai lo latou tulaga aoao ma le\naloaia lelei faapea le usitaia, e le gata i ituaiga tagata o lanu ma\ngagana eseeese o Malo o lo o avea ma Sui Auai o Malo Aufaatasi ae faapea\ni ituaiga o tagata o lanu ma gagana eseese o lo o i lalo o la latou\npuleaga.\nMataupu 1\nO tagata soifua uma ua saoloto lo latou fananau mai, ma e tutusa o latou\ntulaga aloaia faapea a latou aia tatau. Ua faaeeina atu i a latou le\nmafaufau lelei ma le loto fuatiaifo ma e tatau ona faatino le agaga\nfaauso i le va o le tasi i le isi,\nMataupu 2\nE agavaa tagata taitoatasi uma i aia tatau uma faapea saolotoga uma ua\nfaatulagaina mai i totonu o lenei Tautinoga e aunoa ma le tuueseeseina o\nso o se itu, e pei o ituaiga tagata, lanu, alii pe tamaitai, gagana,\ntapuaiga, talitonuga faaupu fai o malo po o se isi talitonuga, tulaga\ntau tagatanuu, po o mafuaaga tau tupuaga, meatotino, tulaga na fanau mai\nai po o se isi tulaga,\nE le gata i lea, e leai se tuueseesega e tatau ona faia i luga o faavae\nfaaupufai o malo, tulaga tau puleaga po o tulaga faava-o-malo o le\natunuu po o atunuu i lalo o nisi puleaga o lo o aumau ai, pe tutoatasi,\npe o se atunuu tausi, pe e le tutoatasi, po o i lalo o so o se isi\ntapulaa tau puleaga.\nMataupu 3\nO tagata uma taitoatasi e i ai lana aia tatau e soifua ma ola ai, o lona\nsaolotoga faapea lona malu puipuia.\nMataupu 4\nE leai se tagata e tatau ona taofia faamalosi i se faiga taufaa-pologa\npo o le nofo pologa; o faiga faapologa ma le faatauina o tagata pologa e\ntatau ona faasaina i ona tulaga uma,\nMataupu 5\nE leai se tagata e tatau ona faataugaina pe faia i ai ni faiga saua,\nfaiga e le tusa ma tulaga faale-tagata soifua po o le faalumaina po o le\nfaasalaina,\nMataupu 6\nO tagata taitoatasi uma e i ai lana aia tatau e aloaia ai o ia i nofoaga\numa e avea ai o ia o se tagata amanaiaina i luma o le tulafono,",
            "Image": "6583a44feabb1a0739ba157d97649eb6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mataupu 7\nE tutusa tagata uma i luma o le tulafono ma e agavaa e aunoa ma so o se\nfaiga faailoga tagata i puipuiga tutusa o le tulafono. E agavaa uma\ntagata i puipuig tutusa e faasaga agai i so o se faiga faailoga tagata e\nsolia ai lenei Tautinoga ma e faasaga agai i so o se faiga e faaoso ai\nia faiga faailoga tagata.\nMataupu 8\nO tagata taitoatasi uma e i ai lana aia tatau i se faiga lelei e foia ai\ne se faamasinoga i totonu o le atunuu ua i ai agavaa talafeagai, ni\ngaoioiga e solia ai ana aia tatau ua tuuina atu ia te ia e le faavae po\no le tulafono.\nMataupu 9\nE leai se tagata e tatau ona saisaitia faapagota i se faiga saua, taofia\npe faaaunuua i se isi atunuu.\nMataupu 10\nO tagata taitoatasi uma e agavaa i itu tutusa uma i se tulaga tatau e\nfaafofogaina ai faalauaitele e se faamasinoga tutoatasi , ma le le\nfaaituau, i le fuafuaina o ana aia tatau ma tiute tauave faapea so o se\nmoliaga o soligatulafono e faasaga ia te ia.\nMataupu 11\nO tagata taitoatasi uma ua molia i se soligatulafono e faasalaina ai e i\nai lana aia tatau i le le tau agasala o ia seia vagana ua faamaonia ua\nsolitulafono e tusa ai ma le tulafono i se faamasinoga faalauaitele ona\ne faapea o lo o ia te ia faamaoniga uma e talafeagai ma lona teena o\nlona moliaga.\nE leai se tagata e tatau ona nofosala i so o se soligatulafono ua molia\nai i luga o faamatalaga o so o se faatinoga sa faia po o se faatinoga e\nle i faia, e le o aofia i le soliga tulafono ua molia ai, i lalo o\ntulafono a lona atunuu po o tulafono faava-o-malo i le taimi na faatino\nai. Pe e i ai foi se faasalaga e silia lona mamafa e tuuina atu ia te ia\nna i lo le faasalaga e faapea na faatatauina i le taimi na faatino ai\nlea soligatulafono.\nMataupu 12\nE leai se tagata e tatau ona noatia i se faiga saua e faalavelavea ai\nlona nofo toatasi, lona aiga, nofoaga tumau po o se nofoaga tutusa, po o\nle osofaia o lona tulaga faaaloalogia e lauiloa ai o ia. O tagata\ntaitoatasi uma e i ai lana aia tatau i le puipuiga o le tulafono e\nfaasaga agai i ia faiga e faalavelave ai po o osofaiga.\nMataupu 13\nO tagata taitoatasi uma e i ai lana aia tatau i le saolotoga e faimalaga\nsolo ai ma aumau i totonu o tuaoi o Malo taitasi.",
            "Image": "592339314386c9a2093aa5af12c2cf31"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "O tagata taitoatasi uma e i ai lana aia tatau e tuua ai so o se atunuu,\ne aofia ai lona atunuu moni, ma le toe taliu i lona lava atunuu.\nMataupu 14\nO tagata taitoatasi uma e i ai lana aia tatau e saili atu ai i nisi\natunuu mo lona malu puipuia mai sauaga faapea sona soifuaga fiafia.\nO lenei aia tatau e le mafai ona faatinoina i tulaga o moliaga moni le\ntulai mai o ni soligatulafono e le o aafia i faiga faaupufai o malo po o\ngaoioiga e ese mai i faamoemoega ma talitonuga o Malo Aufaatasi.\nMataupu 15\nO tagata taitoatasi uma e i ai lana aia tatau i se tofi tau tagatanuu.\nE leai se tagata e tatau ona aveeseina lona tofi tau tagatanuu pe\nfaafitia lona aia tatau e suia ai lona tofi tau tagatanuu e aunoa ma se\nfaiga faale-tulafono.\nMataupu 16\nE i ai le aia tatau o alii ma tamaitai ua atoa tausaga faatapulaaina e\nfaaipoipo ai ma atiina ae aiga, e aunoa ma se faamutaina ona o ituaiga o\ntagata, tofi tau tagatanuu, po o tapuaiga. E agavaa i latou i aia tutusa\ni le faaipoipoga, olaga faaipoipo ma le faamutaina o se faaipoipoga.\nO le a tatau ona faaipoipo le alii ma tamaitai i le na o le maliega\nsaoloto a i laua ua faamoemoe i lea tulaga.\nO le aiga o se vaega faale-natura masani ma mautu o le soifuaga o tagata\nsoifua ma e agavaa i le puipuiga a tagata ma le Malo.\nMataupu 17\nE i le tagata taitoatasi uma le aia tatau e umia ai e ia lava se\nmeatotino ma e mafai foi ona umia soofaatasi ma nisi tagata.\nE leai se tagata e tatau ona aveesea sana meatotino e aunoa ma se\nmaliega.\nMataupu 18\nO tagata taitoatasi uma e i ai lona aia tatau i le saolotoga o manatu,\nloto fuatiaifo ma tapuaiga; o lenei aia tatau e aofia ai le saolotoga e\nsuia ai lana tapuaiga po o lona talitonuga, ma saolotoga, pe toatasi pe\nauai faatasi ma nisi, faapea i le tulaga faalauaitele po o le toatasi, e\nfaamalamalama ma talai atu lana tapuaiga po o talitonuga i le aoao atu,\nfaataitai, tapuai ma tausisia.\nMataupu 19\nO tagata taitoatasi uma e i ai lana aia tatau i le saolotoga o le\nfefaaaliaiga o manatu ma taofi; o lenei saolotoga e aofia ai le\nsaolotoga e taofia ai manatu e aunoa ma le aia i ai o se isi ma ia\nsaili, taliaina ma tuuina ese atu faamatalaga ma mafaufauga e auala atu\ni so o se faasalalauga i nusipepa, leitio ma televise ma ia le tusa ai",
            "Image": "9d308a092ca5cab6842f19241fa507f6"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ma tapulaa.\nMataupu 20\nO tagata taitoatasi uma e i ai le aia tatau i le saolotoga e faapotopoto\nfilemu ai ma faalapotopotoga.\nE leai se tagata e mafai ona faamalosia e avea ma se sui o se\nfaalapotopotoga\nMataupu 21\nO tagata taitoatasi uma e i ai le aia tatau e auai ai i totonu o se\nfaigamalo o lona atunuu, i se faiga tuusao po o le auala atu i le\nfilifilia saoloto o sui usufono.\nO tagata taitoatasi uma e i ai lana aia tatau e maua ai avanoa tutusa i\ngaluega a le malo i lona atunuu.\nO le manaoga o tagata e tatau ona avea ma faavae autu o le puleaga a le\nmalo; o lenei manaoga e tatau ona faailoa mai e ala i faiga palota e\nfaapea e tatau ona aia tutusa tagata uma i le palota faalilolilo po o le\navea ma taualumaga tutusa o faiga palota saoloto.\nMataupu 22\nO tagata taitoatasi uma, i le avea ma se sui o tagata uma, e i ai lana\naia tatau i faamanuiaga mo le tausia saogalemu o tagata lautele ma e\nagavaa i le mauaina o ia faamanuiaga, e auala atu i se taumafaiga faale-\natunuu po o se galuega soofaatasi faava-o-malo ma ina ia tusa ai ma le\nfaamaopoopoina ma alaoa o Malo taitasi, o aia tatau faale-tamaoaiga,\nfaale-aganuu ma le va fealoai ua talafeagai lelei ma lona tulaga aloaia\nma le atiina ae saoloto o ona uiga ma aga faale-tagata.\nMataupu 23\nO tagata taitoatasi uma e i ai lana aia tatau i galuega, ma le\nfilifiliga saoloto o se galuega, i tulaga sagatonu ma le lelei o galuega\nma i puipuiga e faasaga agai i le leai o ni galuega.\nO tagata taitoatasi uma e aunoa ma so o se faiga faailoga tagata, e i ai\nlana aia tatau i totogi e tutusa ma le tulaga o galuega ua faatinoina.\nO tagata taitoatasi uma o ia lea o lo o galue, e i ai lana aia tatau i\ntotogi sagatonu ma lelei ua faamaonia e maua ai e ia ma lona aiga se\nsoifuaga talafeagai ma lelei i ona tulaga aloaia faale-tagata soifua, ma\nfaaopoopoina atu, pe afai ua talafeagai i nisi o auala mo faamanuiaga mo\nle puipuiga malu o tagata lautele.\nO tagata taitoatasi uma e i ai lana aia tatau i le tuufaatasia ma auai\nai i faalapotopotoga tuufaatasi a tagata faigaluega mo le puipuia o ana\naia tatau.\nMataupu 24\nO tagata taitoatasi uma e i ai lana aia tatau e malolo ai, ma taimi",
            "Image": "ba38015f250da37ba7f5399b2e96c40f"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "paganoa, e aofia ai tapulaa talafeagai o itula galue ma aso malolo\nfaavaitaimi faatasi ai ma totogi.\nMataupu 25\nO tagata taitoatasi uma e i ai lana aia tatau i se soifuaga tulaga lelei\nmo le soifua maloloina ma le sologa manuia o ia ma lona aiga, e aofia ai\ntaumafa, lavalava, fale ma tausiga tau soifua maloloina ma galuega tau\nva fealoai o tagata ua talafeagai, faapea aia tatau i se tausiga i taimi\ne leai ai ni galuega, gasegase, tulaga ua le atoatoa le tino ma le\nmafaufau, nofo taitasi, tagata matua po o se isi tulaga utiuti o le\ntausiga o le soifuaga, i tulaga e le mafai ona ia gafatia.\nO tina ma tamaiti e agavaa mo ni tausiga faapitoa ma fesoasoani. O\ntamaiti uma, pe fananau i totonu po o fafo atu o faaipoipoga\nfaatulafonoina, e tatau ona maua se tausiga tutusa faale-va fealoai o\ntagata lautele.\nMataupu 26\nO tagata taitoatasi uma e i ai le aia tatau mo aoaoga. E tatau ona aoga\ne aunoa ma se totogi, aemaise i aoga amata ma aoga tulagalua. E tatau\nfoi ona faamalosia le aoga i aoga tulaga lua ma faasaina le le aoga.\nE tatau ona maua ai avanoa mo tagata uma i aoga faapitoa, tau matata\neseese ma tomai faapitoa ma ia tutusa ona maua ia avanoa i aoaoga\nmaualuluga mo tagata uma i tulaga taualoa.\nE tatau ona faasinomia aoga i le atiina ae o le tagata atoa aemaise ona\nuiga faaalia ma faamalosia le faamamaluina o le aia tatau a tagata uma,\nfaapea ma o latou saolotoga faavae. E tatau ona siitia le tulaga o le\nmalamalama, faapalepale ma fealofaniga i le va o atunuu uma , ituaiga o\ntagata uma po o tapuaiga uma, ma e tatau ona lagolagosua i galuega a\nMalo Aufaatasi i taumafaiga e tausia ai le filemu o le lalolagi.\nMataupu 27\nO tagata taitoatasi uma ua i ai le aia tatau e auai faatasi i soifuaga\nfaale-aganuu o le vaega o tagata, ma fiafia faatasi i faiva eseese ma\nfefaasoaai i faiga faasaienisi ma ona faamanuiaga.\nO tagata taitoatasi uma ua i ai lana aia tatau mo le puipuiga o lana\nlava fatuga i mea faasaienisi, tusigatala po o tusiga ata ma isi mea\nfaapea na fatu e ia lava.\nMataupu 28\nO tagata taitoatasi uma e tatau ona mafai ona nofo i se atunuu pulea\nlelei faapea foi ma se lalolagi e pulea lelei atunuu uma, ma ua tausisia\naia tatau ma saolotoga ua taua mai i lenei Tautinoga.\nMataupu 29\nUa i ai tiute o tagata uma i totonu o le alaalafaga o loo nonofo ai, ma\nua i ai le saolotoga e mafai ai ona atiina ae lelei ona uiga faaalia\nfaale-tagata.",
            "Image": "ddb5b49616a7091fa862f56b4ec1a50f"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "I le faatinoina o lena aia tatau ma lona saolotoga, o tagata uma e tatau\nona usitai i tulaga faatapulaaina faale-tulafono, ina ia faatumauina le\naia tatau ma saolotoga o isi uso a tagata ma ia talafeagai ma le tulaga\namiotonu, pulea lelei o tagata lautele ma le olaola lelei o tagata uma i\nse atunuu pulea faatemokarasi.\nO lenei aia tatau ma saolotoga e le mafai lava ona faaaogaina i se auala\nle talafeagai ma le sini autu ma faiga faavae a Malo Aufaatasi.\nMataupu 30\nE leai lava se mea i lenei Tautinoga e mafai ona faauigaina e faapea, e\nmafai e so o se Malo, faalapotopotoga po o so o se tagata ua i ai le aia\ntatau e faagaoi so o se faagaoioiga po o faataunuu so o se tulaga mo le\nfaatamaia o so o se aia tatau ma saolotoga ua tuuina mai i lenei\nTautinoga.",
            "Image": "979d45b26d493506ca6e58ad8edfd1d8"
        }
    }
}
