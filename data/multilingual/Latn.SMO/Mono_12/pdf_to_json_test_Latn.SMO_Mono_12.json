{
    "MetaData": {
        "Author": null,
        "Creation_Date": 1581470645,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "4f2ae5be2cb0835d25a3c5488b0d96f0",
            "Index": 0,
            "Label": "1",
            "Size": [
                595.0,
                842.0
            ],
            "Text": "OFISA O LE KOMESINA SILI O MALO AUFAATASI MO AIA TATAU A TAGATA SOIFUA\nO aia tatau a tagata soifua uma mo tagata uma\nO LE FAAMANATUINA O LONA LIMASEFULU O TAUSAGA O LE\nTAUTINOGA AOAO O AIA TATAU A TAGATA SOIFUA\n1948 – 1998\nTAUTINOGA AOAO O AIA TATAU A TAGATA SOIFUA\nNa faavaeina ma fasilasila faasalalau e le Iugafono 217 A (III) a le Fono Aoao o Malo Aufaatasi\ni le aso 10 Tesema 1948.\nFaatomuaga\nOna o le taliaina aloaia o le tofi mamalu faapea aia tatau tutusa e le mafai ona liliueseina a\ntagata soifua uma o le lalolagi o le faavae lea o le saolotoga, amiotonu ma le filemu o le\nlalolagi,\nOna o le le amanaiaina ma le manatu faatauvaa i aia tatau a tagata soifua o le mafuaaga lea o\nfaiga saua ua faamanualia ai le loto fuatiaifo o tagata faapea le oo mai o se lalolagi e faapea\ne tatau ona ola fiafia ai tagata soifua ona ua maua le saolotoga e tautala ai, le saolotoga o\ntalitonuga faapea le saolotoga mai le mata’u ma le mativa e pei ona ua uma ona folafolaina\naloaia o le a avea ma faamoemoe autasi o tagata lautele,\nOna ua alagatatau, pe afai e le uunaia le tagata e faaui ese mai ma avea o se avanoa mulimuli,\nle tetee faasaga atu i le pule saua ma sauaga, ma e faapea o aia tatau a tagata soifua e tatau\nona puipuia e taiala o le tulafono,\nOna ua alagatatau le uunaia o le atiina ae o sootaga fefaauoai i le va o malo uma o le\nlalolagi,\nOna o ituaiga tagata o lanu ma gagana eseese o atunuu o Malo Aufaatasi i totonu o le Faavae\nTusitusia ua latou toe faamautuina mai lo latou faatuatuaga i aia tatau faavae tau tagata\nsoifua, i totonu o tulaga aloaia ma le taua o le tagata soifua, faapea aia tatau tutusa o alii\nma tamaitai i le manatu filiga e siitia le auiluma o le va feiloai ma tulaga siitia o le\nsoifuaga i se saolotoga e sili atu,\nOna ua tautino mai e Malo o lo o avea ma sui auai o Malo Aufaatasi le ausia, i le galulue\nfaatasi ma Malo Aufaatasi le siitia o le tulaga aoao e faatauaina ai le tausisia o aia tatau a\ntagata soifua ma o latou saolotoga tumau,\nOna ua silafia e tagata lautele e faapea o a latou aia tatau ma o latou saolotoga o ni mataupu\ntaua tele mo le faataunuuina o lenei tautinoga i lona atoaga,\nOna o lenei la, e faapea,\nO le Fono Aoao a Malo Aufaatasi,\nUa na faailoa aloaia mai, o lenei Tautinoga Aoao o Aia Tatau a Tagata Soifua ua avea o se\ntulaga lautele ua ausiaina mo tagata uma o atunuu uma o le lalolagi, i lona taunuuga e faapea o\ntagata taitoatasi uma ma itutino taitasi uma o vaega o tagata, e tausisia pea lenei Tautinoga i\ntaimi uma i o latou manatu, e tatau ia i latou ona taumafai e aoao atu ma faatino aoaoga mo le\nsiitia o tulaga faatauaina o ia aia tatau ma saolotoga atoa ma faiga auiluma i totonu o atunuu\ntaitasi faapea le sootaga faava-o-malo, ina ia malupuipuia ai lo latou tulaga aoao ma le aloaia\nlelei faapea le usitaia, e le gata i ituaiga tagata o lanu ma gagana eseeese o Malo o lo o avea\nma Sui Auai o Malo Aufaatasi ae faapea i ituaiga o tagata o lanu ma gagana eseese o lo o i lalo\no la latou puleaga.\nMataupu 1\nO tagata soifua uma ua saoloto lo latou fananau mai, ma e tutusa o latou tulaga aloaia faapea a\nlatou aia tatau. Ua faaeeina atu i a latou le mafaufau lelei ma le loto fuatiaifo ma e tatau\nona faatino le agaga faauso i le va o le tasi i le isi,\nMataupu 2\nE agavaa tagata taitoatasi uma i aia tatau uma faapea saolotoga uma ua faatulagaina mai i\ntotonu o lenei Tautinoga e aunoa ma le tuueseeseina o so o se itu, e pei o ituaiga tagata,\nlanu, alii pe tamaitai, gagana, tapuaiga, talitonuga faaupu fai o malo po o se isi talitonuga,\ntulaga tau tagatanuu, po o mafuaaga tau tupuaga, meatotino, tulaga na fanau mai ai po o se isi\ntulaga,"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "ad90f35546556f513d052c0bed5ef1b6",
            "Index": 1,
            "Label": "2",
            "Size": [
                595.0,
                842.0
            ],
            "Text": "E le gata i lea, e leai se tuueseesega e tatau ona faia i luga o faavae faaupufai o malo,\ntulaga tau puleaga po o tulaga faava-o-malo o le atunuu po o atunuu i lalo o nisi puleaga o lo\no aumau ai, pe tutoatasi, pe o se atunuu tausi, pe e le tutoatasi, po o i lalo o so o se isi\ntapulaa tau puleaga.\nMataupu 3\nO tagata uma taitoatasi e i ai lana aia tatau e soifua ma ola ai, o lona saolotoga faapea lona\nmalu puipuia.\nMataupu 4\nE leai se tagata e tatau ona taofia faamalosi i se faiga taufaa-pologa po o le nofo pologa; o\nfaiga faapologa ma le faatauina o tagata pologa e tatau ona faasaina i ona tulaga uma,\nMataupu 5\nE leai se tagata e tatau ona faataugaina pe faia i ai ni faiga saua, faiga e le tusa ma tulaga\nfaale-tagata soifua po o le faalumaina po o le faasalaina,\nMataupu 6\nO tagata taitoatasi uma e i ai lana aia tatau e aloaia ai o ia i nofoaga uma e avea ai o ia o\nse tagata amanaiaina i luma o le tulafono,\nMataupu 7\nE tutusa tagata uma i luma o le tulafono ma e agavaa e aunoa ma so o se faiga faailoga tagata i\npuipuiga tutusa o le tulafono. E agavaa uma tagata i puipuig tutusa e faasaga agai i so o se\nfaiga faailoga tagata e solia ai lenei Tautinoga ma e faasaga agai i so o se faiga e faaoso ai\nia faiga faailoga tagata.\nMataupu 8\nO tagata taitoatasi uma e i ai lana aia tatau i se faiga lelei e foia ai e se faamasinoga i\ntotonu o le atunuu ua i ai agavaa talafeagai, ni gaoioiga e solia ai ana aia tatau ua tuuina\natu ia te ia e le faavae po o le tulafono.\nMataupu 9\nE leai se tagata e tatau ona saisaitia faapagota i se faiga saua, taofia pe faaaunuua i se isi\natunuu.\nMataupu 10\nO tagata taitoatasi uma e agavaa i itu tutusa uma i se tulaga tatau e faafofogaina ai\nfaalauaitele e se faamasinoga tutoatasi , ma le le faaituau, i le fuafuaina o ana aia tatau ma\ntiute tauave faapea so o se moliaga o soligatulafono e faasaga ia te ia.\nMataupu 11\nO tagata taitoatasi uma ua molia i se soligatulafono e faasalaina ai e i ai lana aia tatau i le\nle tau agasala o ia seia vagana ua faamaonia ua solitulafono e tusa ai ma le tulafono i se\nfaamasinoga faalauaitele ona e faapea o lo o ia te ia faamaoniga uma e talafeagai ma lona teena\no lona moliaga.\nE leai se\no so o se\nmolia ai,\nPe e i ai\nfaapea na\ntagata e tatau ona nofosala i so o se soligatulafono ua molia ai i luga o faamatalaga\nfaatinoga sa faia po o se faatinoga e le i faia, e le o aofia i le soliga tulafono ua\ni lalo o tulafono a lona atunuu po o tulafono faava-o-malo i le taimi na faatino ai.\nfoi se faasalaga e silia lona mamafa e tuuina atu ia te ia na i lo le faasalaga e\nfaatatauina i le taimi na faatino ai lea soligatulafono.\nMataupu 12\nE leai se tagata e tatau ona noatia i se faiga saua e faalavelavea ai lona nofo toatasi, lona\naiga, nofoaga tumau po o se nofoaga tutusa, po o le osofaia o lona tulaga faaaloalogia e\nlauiloa ai o ia. O tagata taitoatasi uma e i ai lana aia tatau i le puipuiga o le tulafono e\nfaasaga agai i ia faiga e faalavelave ai po o osofaiga.\nMataupu 13\nO tagata taitoatasi uma e i ai lana aia tatau i le saolotoga e faimalaga solo ai ma aumau i\ntotonu o tuaoi o Malo taitasi.\nO tagata taitoatasi uma e i ai lana aia tatau e tuua ai so o se atunuu, e aofia ai lona atunuu"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "b149c5c35bc6a188b1fb14cd2cf207f5",
            "Index": 2,
            "Label": "3",
            "Size": [
                595.0,
                842.0
            ],
            "Text": "moni, ma le toe taliu i lona lava atunuu.\nMataupu 14\nO tagata taitoatasi uma e i ai lana aia tatau e saili atu ai i nisi atunuu mo lona malu puipuia\nmai sauaga faapea sona soifuaga fiafia.\nO lenei aia tatau e le mafai ona faatinoina i tulaga o moliaga moni le tulai mai o ni\nsoligatulafono e le o aafia i faiga faaupufai o malo po o gaoioiga e ese mai i faamoemoega ma\ntalitonuga o Malo Aufaatasi.\nMataupu 15\nO tagata taitoatasi uma e i ai lana aia tatau i se tofi tau tagatanuu.\nE leai se tagata e tatau ona aveeseina lona tofi tau tagatanuu pe faafitia lona aia tatau e\nsuia ai lona tofi tau tagatanuu e aunoa ma se faiga faale-tulafono.\nMataupu 16\nE i ai le aia tatau o alii ma tamaitai ua atoa tausaga faatapulaaina e faaipoipo ai ma atiina\nae aiga, e aunoa ma se faamutaina ona o ituaiga o tagata, tofi tau tagatanuu, po o tapuaiga. E\nagavaa i latou i aia tutusa i le faaipoipoga, olaga faaipoipo ma le faamutaina o se\nfaaipoipoga.\nO le a tatau ona faaipoipo le alii ma tamaitai i le na o le maliega saoloto a i laua ua\nfaamoemoe i lea tulaga.\nO le aiga o se vaega faale-natura masani ma mautu o le soifuaga o tagata soifua ma e agavaa i\nle puipuiga a tagata ma le Malo.\nMataupu 17\nE i le tagata taitoatasi uma le aia tatau e umia ai e ia lava se meatotino ma e mafai foi ona\numia soofaatasi ma nisi tagata.\nE leai se tagata e tatau ona aveesea sana meatotino e aunoa ma se maliega.\nMataupu 18\nO tagata taitoatasi uma e i ai lona aia tatau i le saolotoga o manatu, loto fuatiaifo ma\ntapuaiga; o lenei aia tatau e aofia ai le saolotoga e suia ai lana tapuaiga po o lona\ntalitonuga, ma saolotoga, pe toatasi pe auai faatasi ma nisi, faapea i le tulaga faalauaitele\npo o le toatasi, e faamalamalama ma talai atu lana tapuaiga po o talitonuga i le aoao atu,\nfaataitai, tapuai ma tausisia.\nMataupu 19\nO tagata taitoatasi uma e i ai lana aia tatau i le saolotoga o le fefaaaliaiga o manatu ma\ntaofi; o lenei saolotoga e aofia ai le saolotoga e taofia ai manatu e aunoa ma le aia i ai o se\nisi ma ia saili, taliaina ma tuuina ese atu faamatalaga ma mafaufauga e auala atu i so o se\nfaasalalauga i nusipepa, leitio ma televise ma ia le tusa ai ma tapulaa.\nMataupu 20\nO tagata taitoatasi uma e i ai le aia tatau i le saolotoga e faapotopoto filemu ai ma\nfaalapotopotoga.\nE leai se tagata e mafai ona faamalosia e avea ma se sui o se faalapotopotoga\nMataupu 21\nO tagata taitoatasi uma e i ai le aia tatau e auai ai i totonu o se faigamalo o lona atunuu, i\nse faiga tuusao po o le auala atu i le filifilia saoloto o sui usufono.\nO tagata taitoatasi uma e i ai lana aia tatau e maua ai avanoa tutusa i galuega a le malo i\nlona atunuu.\nO le manaoga o tagata e tatau ona avea ma faavae autu o le puleaga a le malo; o lenei manaoga e\ntatau ona faailoa mai e ala i faiga palota e faapea e tatau ona aia tutusa tagata uma i le\npalota faalilolilo po o le avea ma taualumaga tutusa o faiga palota saoloto.\nMataupu 22\nO tagata taitoatasi uma, i le avea ma se sui o tagata uma, e i ai lana aia tatau i faamanuiaga"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "5f29f846cdcac8493dc2a52425e91320",
            "Index": 3,
            "Label": "4",
            "Size": [
                595.0,
                842.0
            ],
            "Text": "mo le tausia saogalemu o tagata lautele ma e agavaa i le mauaina o ia faamanuiaga, e auala atu\ni se taumafaiga faale-atunuu po o se galuega soofaatasi faava-o-malo ma ina ia tusa ai ma le\nfaamaopoopoina ma alaoa o Malo taitasi, o aia tatau faale-tamaoaiga, faale-aganuu ma le va\nfealoai ua talafeagai lelei ma lona tulaga aloaia ma le atiina ae saoloto o ona uiga ma aga\nfaale-tagata.\nMataupu 23\nO tagata taitoatasi uma e i ai lana aia tatau i galuega, ma le filifiliga saoloto o se galuega,\ni tulaga sagatonu ma le lelei o galuega ma i puipuiga e faasaga agai i le leai o ni galuega.\nO tagata taitoatasi uma e aunoa ma so o se faiga faailoga tagata, e i ai lana aia tatau i\ntotogi e tutusa ma le tulaga o galuega ua faatinoina.\nO tagata taitoatasi uma o ia lea o lo o galue, e i ai lana aia tatau i totogi sagatonu ma lelei\nua faamaonia e maua ai e ia ma lona aiga se soifuaga talafeagai ma lelei i ona tulaga aloaia\nfaale-tagata soifua, ma faaopoopoina atu, pe afai ua talafeagai i nisi o auala mo faamanuiaga\nmo le puipuiga malu o tagata lautele.\nO tagata taitoatasi uma e i ai lana aia tatau i le tuufaatasia ma auai ai i faalapotopotoga\ntuufaatasi a tagata faigaluega mo le puipuia o ana aia tatau.\nMataupu 24\nO tagata taitoatasi uma e i ai lana aia tatau e malolo ai, ma taimi paganoa, e aofia ai tapulaa\ntalafeagai o itula galue ma aso malolo faavaitaimi faatasi ai ma totogi.\nMataupu 25\nO tagata taitoatasi uma e i ai lana aia tatau i se soifuaga tulaga lelei mo le soifua maloloina\nma le sologa manuia o ia ma lona aiga, e aofia ai taumafa, lavalava, fale ma tausiga tau soifua\nmaloloina ma galuega tau va fealoai o tagata ua talafeagai, faapea aia tatau i se tausiga i\ntaimi e leai ai ni galuega, gasegase, tulaga ua le atoatoa le tino ma le mafaufau, nofo\ntaitasi, tagata matua po o se isi tulaga utiuti o le tausiga o le soifuaga, i tulaga e le mafai\nona ia gafatia.\nO tina ma tamaiti e agavaa mo ni tausiga faapitoa ma fesoasoani. O tamaiti uma, pe fananau i\ntotonu po o fafo atu o faaipoipoga faatulafonoina, e tatau ona maua se tausiga tutusa faale-va\nfealoai o tagata lautele.\nMataupu 26\nO tagata taitoatasi uma e i ai le aia tatau mo aoaoga. E tatau ona aoga e aunoa ma se totogi,\naemaise i aoga amata ma aoga tulagalua. E tatau foi ona faamalosia le aoga i aoga tulaga lua ma\nfaasaina le le aoga.\nE tatau ona maua ai avanoa mo tagata uma i aoga faapitoa, tau matata eseese ma tomai faapitoa\nma ia tutusa ona maua ia avanoa i aoaoga maualuluga mo tagata uma i tulaga taualoa.\nE tatau ona faasinomia aoga i le atiina ae o le tagata atoa aemaise ona uiga faaalia ma\nfaamalosia le faamamaluina o le aia tatau a tagata uma, faapea ma o latou saolotoga faavae. E\ntatau ona siitia le tulaga o le malamalama, faapalepale ma fealofaniga i le va o atunuu uma ,\nituaiga o tagata uma po o tapuaiga uma, ma e tatau ona lagolagosua i galuega a Malo Aufaatasi i\ntaumafaiga e tausia ai le filemu o le lalolagi.\nMataupu 27\nO tagata taitoatasi uma ua i ai le aia tatau e auai faatasi i soifuaga faale-aganuu o le vaega\no tagata, ma fiafia faatasi i faiva eseese ma fefaasoaai i faiga faasaienisi ma ona\nfaamanuiaga.\nO tagata taitoatasi uma ua i ai lana aia tatau mo le puipuiga o lana lava fatuga i mea\nfaasaienisi, tusigatala po o tusiga ata ma isi mea faapea na fatu e ia lava.\nMataupu 28\nO tagata taitoatasi uma e tatau ona mafai ona nofo i se atunuu pulea lelei faapea foi ma se\nlalolagi e pulea lelei atunuu uma, ma ua tausisia aia tatau ma saolotoga ua taua mai i lenei\nTautinoga.\nMataupu 29\nUa i ai tiute o tagata uma i totonu o le alaalafaga o loo nonofo ai, ma ua i ai le saolotoga e\nmafai ai ona atiina ae lelei ona uiga faaalia faale-tagata."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "bc14f0dfaa63820d6f7755b0333d0bf3",
            "Index": 4,
            "Label": "5",
            "Size": [
                595.0,
                842.0
            ],
            "Text": "I le faatinoina o lena aia tatau ma lona saolotoga, o tagata uma e tatau ona usitai i tulaga\nfaatapulaaina faale-tulafono, ina ia faatumauina le aia tatau ma saolotoga o isi uso a tagata\nma ia talafeagai ma le tulaga amiotonu, pulea lelei o tagata lautele ma le olaola lelei o\ntagata uma i se atunuu pulea faatemokarasi.\nO lenei aia tatau ma saolotoga e le mafai lava ona faaaogaina i se auala le talafeagai ma le\nsini autu ma faiga faavae a Malo Aufaatasi.\nMataupu 30\nE leai lava se mea i lenei Tautinoga e mafai ona faauigaina e faapea, e mafai e so o se Malo,\nfaalapotopotoga po o so o se tagata ua i ai le aia tatau e faagaoi so o se faagaoioiga po o\nfaataunuu so o se tulaga mo le faatamaia o so o se aia tatau ma saolotoga ua tuuina mai i lenei\nTautinoga."
        }
    }
}
