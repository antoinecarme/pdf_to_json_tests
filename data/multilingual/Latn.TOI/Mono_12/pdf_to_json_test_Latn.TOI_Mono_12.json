{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471032,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "CAAMBILIZYO CA MULAWO WA MASI OONSE WA LWAANGULUKO LWA MUNTU MATALIKO\n[Preamble]\nMbuli mbokunga kulemeka muntu oonse ncizyalilwa ca lwaanguluko lwa mikwasyi yoonse kuba\nmatalikilo akuliiba, kukwabililwa amulawo alimwi aluumuno munyika:\nKakuli kutalemeka alimwi akutyola milawo ya lwaanguluko lwa muntu kuleta micito yabujayi\nmibyaabi kulanyemya akutakkazyika kabotu bantu alimwi kwazungaanya nyika kuti ijane nzila\nyakwaangulula bantu kuti kabaliiba kukanana zyobayanda alimwi akutobela zyobasyoma alimwi\nakwaanguluka kwakutayoowa kwakaambilizyigwa kuba nenzila mpati veelede kuyumya muntu.\nKakuli ncintu cipati, kuti muntu tasungilizyi kulomba lugwasyo kuba nenzila ilikke yamamanino,\nulakonzya kucita zyintu zyimbi zyibyaabi zyakulikwabilila kudyaamininwa, kuti buumi bwa muntu\nweelede kukwabililwa amulawo.\nKakuli ncintu cipati kusumpula lumvwano akati kamasi, kakuli bantu bamasi aali mu mbunga ya\nUnited Nations mu milawo ya malembo amumbunga eeyi akasyomenzya lusyomo mu milawo ya\nlwaanguluko lwa muntu, kubulemu alimwi abuvubi bwamuntu alimwi alwanguluko lweelene ku basankwa\nabakaintu alimwi akuba amakanze akusumpula bukkale bwabuumi bwabo mukuliiba kunji.\nKakuli masi aali ma memba ambunga eeyi akasyomezya kuya kuzwidilila, mukubelekela antoomwe\nambunga ya United Nationes, kusumpula akucita kulemeka mulawo wa lwaanguluko lwa muntu alimwi\nakulekela bantu kuliiba, kakuli kumvwa kwa lwaanguluko oolu alimwi akuliiba nkupati mukubona\nkuti kusyomezya ooku kwabeleka.\nLino aboobo, Muswaangano Mupati (Generl Assembly) waambili zya zyeezyi: Eeci cizumino ca\nkwaambilizya lwaanguluko lwa muntu kuba nenzila ngubauba yabantu boonse alimwi amasi oonse\nkujana, kumasimpilo kuti muntu oonse alimwi azyibeela zya buleya, kuyeeya cisyomezyo eeci\nlyoonse mu myoyo, ciya kusola mbocikonzya kuyiisya alimwi akusumpula kulemeka lwaanguluko\nalimwi akuliiba alimwi kwiinda munzila isumpukide, masi alimwi akubantu bamumasi aali\nmubweendelezi bwa bantu bambi.\nCIZUMINANO CA MULAWO UJATIKIZYA MASI OONSE CAKULESYA BUTUNDULUZI BWA MUNTU\nKapango 1\nBantu boonse balazyalwa kabaangulukide alimwi kabeelene alimwi akwaanguluka kucita zyobayanda.\nBalazyalwa amaanu akuyeeya, aakusala alimwi beelede kulanga bambi mbuli banabokwabo.\nKapango 2\nMukuya ambele, kunyina kusalaula kweelede kucitwa akaambo katwaambo twacisi, bweendelezi bwa\nmilawo antela bulemekwa cisi nkwazwa muntu, cibe cisi cakalilela kale, citaninga kulilela\nnokuba kuba amweele wakutaindilizya.\nMuntu oonse ulaangulukide ku zyintu zyoonse zyili mucizuminano, kakunyina kusalaula mbuli\nkwakusiyana cikanda, musyobo, buzyale, cikombelo, makani a twaambo twacisi antela kwiimpana\nkwakuyeeya, busicisi antela bukkale, buvubi, nkokazyalilwa antela kwiimpana kumbi.\nKapango 3\nMuntu oonse ulaangulukide kubukkale bwabuumi, lwaanguluko alimwi akukwabililwa.\nKapango 4\nKunyina weelede kuba muzike antela cibelesyo, buzike alimwi amakwebo aabuzike zyeelede\nkukasyigwa munzila zyoonse.\nKapango 5\nKunyina weelede kupezyegwa, kutalanganyizyigwa mbuli muntu antela kubelesyegwa mbuli cibbalo\nantela kupegwa cisubulo.\nKapango 6\nMuntu oonse ulaangulukide kulemekwa koonse nkwabede kuba muntu kubusyu bwa mulawo.\nKapango 7\nBantu boonse baleelene kubusyu bwa mulawo alimwi balizumizyidwe kakunyina kusalaula\nkubukwabilizi bwa mulawo bweelene. Boonse balaangulukide kukwabililwa kweelene kumicito\nyakusalaula mukutyola cizuminano eeci alimwi akumicito ya kubisya zyintu zyikonzya kuleta\nkusalaula.",
            "Image": "44d9cedbe884ed048a627383e7f999c5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Kapango 8\nMuntu oonse ulaangulukide kwiimininwa ambunga ya bantu basalwa mucisi kubona kaambo kakwe\nnkasinkilwa kulwaanguluko lwakucita ncayanda ncazumizyilwe amulawo.\nKapango 9\nKunyina muntu weelede kwaangwa, kuyobolwa muntolongo kakunyina mulandu antela kutija kuya\nkukkala kucisi cimbi.\nKapango 10\nMuntu oonse ulaangulukide kakunyina kwaandana kubetekwa ambunga yasalwa inyina nkoilikumbtizya\nalimi isitikene kulanga kukwabililwa ku lwaanguluko ndwajisi alimwi ayimwi milandu njakonzya\nkupegwa.\nKapango 11\nOonse wapegwa mulandu ulaangulukide kwiitwa kuti ucisalalakusikila akaianwe amulandu mu nkuta\nmbuli bwaamba mulawo libetekwa alimwi ulizumizyilwe kujmana bamwiimiminina libetekwa mulandu\nwakwe.\nKunyina ukonzya kujanwa mulandu kuti kakuli cintu comwe cicaala citakonzyi kupa kuti ube\nmulandu, kwiinda mu milawo ya cisi antela ijatikizya masi oonse, ciindi mulandu ooyu\nniwakacitika. Lyalo kunyina cisubulo cipati ceelede kupegwa kunze aacisubulo ceendelana amulawo\nciindi mulandu niwakacitwa.\nKapango 12\nKunyina muntu weelede kunyonganyizyigwa kutayelede kuzyintu zyakwe, mukwasyi, munzi antela\nmagwalo, antela kumutalika akaambo kabulemu bwakwe. Oonse ulaangulukide kukwabililwa amulawo\nkukunyonganyizyigwa antela kutalikwa ooku.\nKapango 13\nOonse muntu ulaangulukide kweenda mbwayanda alimwi akukkala kufumbwa mucisi.\nOonse muntu ulaangulukide kuzwa kufumbwa mucisi, kusanganizya acisi cokwabo, alimwi akupiluka\nkucisi cokwabo.\nKapango 14\nOonse muntu ulaangulukide kulomba kukkala akuliiba mucisi cimbi mwaatijila kuyuba kwaangwa\nantela kupezyegwa musi mwazwa.\nKukwabililwa kulwaanguluko oolu kulakozya kutyolwa kubantu batija kubetekwa milandu isalala\nkabotu itali mbuli ya makani atwaambo twacisi antela itayendelani anzila alimwi amilawo ya\nmbunga ya manyika oonse (United Nations).\nKapango 15\nOonse muntu ulaangulukide kuba munacisi wacisi ncayanda kukkala.\nKunyina uyedele kukasyigwa kucinca busicisi antela kukasyigwa kutacinca.\nKapango 16\nBasankwa abakaintu bakakomena, kakunyina kubakasya akaambo kacikanda cabo, cisi ncobazwa antela\ncikombelo, balangulukide kukwata kufumbwa ngobayanda alimwi akubamba mukwasyi. Balangulukide\nkuba alwaanguluko lweelene lwa bakwetene ciindi nobacikwetene alimwi anobalekana.\nKukwatana kuya kulembezyegwa abaabo basikuyandana bobile kakunyina kuyoowa.\nMukwasyi ncilenga cabuleya kukkala antoomwe alimwi mukwasyi weelede kukwabililwa ku buleya\nalimwi akucisi.\nKapango 17\nOonse muntu ulaangulukide kuba alubono alikke antela kubeleka aatomwe abamwi.\nKunyina weelede kunyonganizyigwa antela kunyangwa lubono lwakwe.\nKapango 18\nMuntu oonse ulaangulukide kuliyeeyela, kulisalila cikombelo ncayanda; lwaanguluko oolu\nlulajatikizya alusyomo ndwajisi alikke antela mu mbunga ya bana maleya nokuba kuliiba alikke,",
            "Image": "bb66c13e4401c36ef4819ff9bfb5853a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "kutobela buyiisya cikombelo antela walo kuyyiisya, alimwi akukomba.\nKapango 19\nMuntu oonse ulaangulukide kwaamba zyili kumoyo; kwaanguluka ooku kulajatikizya akubuzya,\nkulaigwa alimwi akupa mizeezo kwiinda mumapepa antela mulisikapepele kakunyina munyinza.\nKapango 20\nMuntu oonse ulaangulukide kuba mukabunga antela kubungana kwaluumuno.\nKunyina weelede kusungilizyigwa kuba mukabunga nkatayandi.\nKapango 21\nMuntu oonse ulaangulukide kutola lubazu mubweendelezi bwa mfulumende mucisi cokwabo antela\nkwiinda kumuntu usalwa biya abana maleya antela lwakwe mukamwini.\nMuntu oonse ulaangulukide kupegwa lugwasyo lweelene alugwasyigwa bana maleya mucisi.\nKuyanda kwabantu kweelede kuba ciiminizyo ca mfulumende; kuyanda ooku kweelede kutondezyegwa\nkwainda ciindi alimwi akusala kwamasimpe kweelede kucitwa abana maleya bamucisi bazumizyigwa\namulawo kusala alimwi akuzumizyigwa kusala ngwayanda kakunyina kunyonganyizyigwa.\nKapango 22\nMuntu oonse, muna maleya, ulaangulukide kuyobwedwa mali ngakoswedwa ku mali ngavwola ku\nnkampani yakabambwa mucisi antela kwiinda mukumvwana acisi cimbi kweelene amulawo wacisi.\nAlimwi ulaangulukide kulyeezyela buvubi, kuba abukkale alimwi akucita zyilengwa zyacisi\nzyitakonzyi kumusala akaambo ka ciimo cakwe alimwi alwaanguluko lwa kusumpula bukkale bwakwe.\nKapango 23\nMuntu oonse ulaangulukide kujana mulimo, kulisalila mulimo ngwayanda, kububotu bujanwa amulimo\nooyo alimwi akukwabililwa kupenzi lyakubula milimo.\nOonse, kakunyina kusalaula, ulakwabililwa kuvwozyegwa mali ayelene amulimo ngwabeleka.\nOonse ubeleka ulaangulukide kupegwa mali abikkilwa atala antela bbonasi alimwi akukwabililwa\nbuumi bwakwe alimwi abwamukwasyi wakwe azyintu zyimbi zyeelede kukwabililwa.\nMuntu oonse ulaangulukide kunjila antela kutalika mbunga ilwanina akukwabilila babelesi.\nKapango 24\nMuntu oonse ulaangulukide kupumuna akulyookezya kubeleka, kusanganizya kupegwa mawoolo ayelede\nciindi cakubeleka alimwi akubbadelwa mali waunka kukupumuna kwa mazuba manji.\nKapango 25\nMuntu oonse ulaangulukide ku buumi abukkale bubotu antoomwe amukwasyi wakwe, mbuli kuli\ncakulya, zyakusama, ng'anda yakukkala alimwi amicelo yakusilikwa azyintu zyimbi ziyandika\nkumuntu, alimwi akukwabililwa buumi bwakwe wani kubeleka, kukwabililwa kumalwazi, bulema,\nkufwidwa, kucembaala alimwi azyimbi zyikonzya kusinkila muntu kubuumi zyatakonzyi kucita\nakaambo kakubula nzila yakuzyicita.\nBamatumbu alimwi abana balaangulukide kulugwasyo luyandika. Bana boonse, abe wamung'anda antela\nwamusyokwe, beelede kulangwa kabotu alimwi akukwabililwa kweelene.\nKapango 26\nMuntu oonse ulaangulukide kuyiya, lwiiyo lweelede kupegwa biyo kakunyina kubbadela, kapati muma\ngiledi akutalisya masyoonto alimwi aakati-kati. Kunjila cikolo kumagiledi akutalisya weelede\nkuba mulawo natayandi nayanda mwana. Lwiiyo lwa milimo ya maanza alimwi aiyandika kuba\nhaanzyibwene wa mulimo umwi lweelede kuti lyoonse kaluliko alimwi lwiiyo lwa mabbuku mapati\nalwalo lweelede kupegwa kuli baabo bajisi maanu.\nLwiiyo lweelede kuba lwakusumpula bukkale bwa muntu alimwi akuyumya lwaanguluko alimwi akusala\nciyanda muntu. Lupa bantu kumvwisisya, kuba sicamba alimwi akusumpula lumvwanoakati kamasi,\nkakunyina kusalaula cikanda, cikombelo alimwi akuyumya milimo ya mbunga ya masi oonse munyika\nya United Nations kutontozya luumuno munyika.\nBazyali balaangulukile kusala lwiiyo ndobayanda antela ndobayeeyela kuba lubotu kubana babo.\nKapango 27",
            "Image": "b8d398bb5ae831e38d95a0ccd2879cb7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Oonse muntu ulaangulukide kakunyina kukasyigwa kutola lubazu mubuumi bukkala bana maleya,\nkuyiya zyilenwa zyacisi alimwi akwaabana busongo.\nOonse muntu ulaangulukide kukwabililwa ku zyintu zyayanda mbuli zya kulyaanzila, nyimbo\nazyisobano zyalilembela mukamwini.\nKapango 28\nOonse muntu ulizumizyilwe Kuba mumakamu alimwi amunkamu zyijatikizya masi manji oomo mujanwa\nlwaanguluko lwakazuminanwa akwaambilizyigwa amilawo ya mbunga eeyi.\nKapango 29\nMuntu oonse ujisi mulimo kubuleya ooko nkwaangulukide kuliiba akusumpula buntu bwakwe.\nMukubelesya lwaanguluko anguzu zyapedwe, muntu oonse ulaangulukide kulikkalila kwakutaindilizya\nku lwaanguluko ndwapedwe amulawo kutegwa awalo kalemeka lwaanguluko lwa bantu bambi alimwi\nabulemu buyandika kumuntu alimwi akuliiba kwa bana maleya.\nLwaanguluko alimwi akuliiba takweelede kwiindilizyigwa ku mizeezo yakabambwa ambunga ya masi\noonse aamunyika ya United Nations.\nKapango 30\nKunyina cili mucizuminano eeci ceelede kwendelezyegwa amasi aambi, mbunga ya bantu antela muntu\nbiyo, kuba anguzu zyakucita zyilengwa zyimbi zyikonzya kutyola milawo ya lwaanguluko lupedwe ku\nbantu lwapandulwa kale.",
            "Image": "36fe32f946becf2b03909397e065c0df"
        }
    }
}
