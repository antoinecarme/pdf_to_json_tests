{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471104,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "CAAMBILIZYO CA MULAWO WA MASI OONSE WA LWAANGULUKO LWA MUNTU\nMATALIKO\n[Preamble]\nMbuli mbokunga kulemeka muntu oonse ncizyalilwa ca lwaanguluko lwa mikwasyi\nyoonse kuba matalikilo akuliiba, kukwabililwa amulawo alimwi aluumuno munyika:\nKakuli kutalemeka alimwi akutyola milawo ya lwaanguluko lwa muntu kuleta micito\nyabujayi mibyaabi kulanyemya akutakkazyika kabotu bantu alimwi kwazungaanya\nnyika kuti ijane nzila yakwaangulula bantu kuti kabaliiba kukanana zyobayanda\nalimwi akutobela zyobasyoma alimwi akwaanguluka kwakutayoowa\nkwakaambilizyigwa kuba nenzila mpati veelede kuyumya muntu.\nKakuli ncintu cipati, kuti muntu tasungilizyi kulomba lugwasyo kuba nenzila ilikke\nyamamanino, ulakonzya kucita zyintu zyimbi zyibyaabi zyakulikwabilila\nkudyaamininwa, kuti buumi bwa muntu weelede kukwabililwa amulawo.\nKakuli ncintu cipati kusumpula lumvwano akati kamasi, kakuli bantu bamasi aali mu\nmbunga ya United Nations mu milawo ya malembo amumbunga eeyi akasyomenzya\nlusyomo mu milawo ya lwaanguluko lwa muntu, kubulemu alimwi abuvubi bwamuntu\nalimwi alwanguluko lweelene ku basankwa abakaintu alimwi akuba amakanze\nakusumpula bukkale bwabuumi bwabo mukuliiba kunji.\nKakuli masi aali ma memba ambunga eeyi akasyomezya kuya kuzwidilila,\nmukubelekela antoomwe ambunga ya United Nationes, kusumpula akucita kulemeka\nmulawo wa lwaanguluko lwa muntu alimwi akulekela bantu kuliiba, kakuli kumvwa\nkwa lwaanguluko oolu alimwi akuliiba nkupati mukubona kuti kusyomezya ooku\nkwabeleka.\nLino aboobo, Muswaangano Mupati (Generl Assembly) waambili zya zyeezyi: Eeci\ncizumino ca kwaambilizya lwaanguluko lwa muntu kuba nenzila ngubauba yabantu\nboonse alimwi amasi oonse kujana, kumasimpilo kuti muntu oonse alimwi azyibeela\nzya buleya, kuyeeya cisyomezyo eeci lyoonse mu myoyo, ciya kusola mbocikonzya\nkuyiisya alimwi akusumpula kulemeka lwaanguluko alimwi akuliiba alimwi kwiinda\nmunzila isumpukide, masi alimwi akubantu bamumasi aali mubweendelezi bwa bantu\nbambi.\nCIZUMINANO CA MULAWO UJATIKIZYA MASI OONSE CAKULESYA\nBUTUNDULUZI BWA MUNTU\nKapango 1\nBantu boonse balazyalwa kabaangulukide alimwi kabeelene alimwi akwaanguluka\nkucita zyobayanda. Balazyalwa amaanu akuyeeya, aakusala alimwi beelede kulanga\nbambi mbuli banabokwabo.\nKapango 2\nMukuya ambele, kunyina kusalaula kweelede kucitwa akaambo katwaambo twacisi,\nbweendelezi bwa milawo antela bulemekwa cisi nkwazwa muntu, cibe cisi cakalilela\nkale, citaninga kulilela nokuba kuba amweele wakutaindilizya.\nMuntu oonse ulaangulukide ku zyintu zyoonse zyili mucizuminano, kakunyina\nkusalaula mbuli kwakusiyana cikanda, musyobo, buzyale, cikombelo, makani a",
            "Image": "0cb96b677954d811f73ec3ae093ffc89"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "twaambo twacisi antela kwiimpana kwakuyeeya, busicisi antela bukkale, buvubi,\nnkokazyalilwa antela kwiimpana kumbi.\nKapango 3\nMuntu oonse ulaangulukide kubukkale bwabuumi, lwaanguluko alimwi\nakukwabililwa.\nKapango 4\nKunyina weelede kuba muzike antela cibelesyo, buzike alimwi amakwebo aabuzike\nzyeelede kukasyigwa munzila zyoonse.\nKapango 5\nKunyina weelede kupezyegwa, kutalanganyizyigwa mbuli muntu antela kubelesyegwa\nmbuli cibbalo antela kupegwa cisubulo.\nKapango 6\nMuntu oonse ulaangulukide kulemekwa koonse nkwabede kuba muntu kubusyu bwa\nmulawo.\nKapango 7\nBantu boonse baleelene kubusyu bwa mulawo alimwi balizumizyidwe kakunyina\nkusalaula kubukwabilizi bwa mulawo bweelene. Boonse balaangulukide kukwabililwa\nkweelene kumicito yakusalaula mukutyola cizuminano eeci alimwi akumicito ya\nkubisya zyintu zyikonzya kuleta kusalaula.\nKapango 8\nMuntu oonse ulaangulukide kwiimininwa ambunga ya bantu basalwa mucisi kubona\nkaambo kakwe nkasinkilwa kulwaanguluko lwakucita ncayanda ncazumizyilwe\namulawo.\nKapango 9\nKunyina muntu weelede kwaangwa, kuyobolwa muntolongo kakunyina mulandu\nantela kutija kuya kukkala kucisi cimbi.\nKapango 10\nMuntu oonse ulaangulukide kakunyina kwaandana kubetekwa ambunga yasalwa\ninyina nkoilikumbtizya alimi isitikene kulanga kukwabililwa ku lwaanguluko ndwajisi\nalimwi ayimwi milandu njakonzya kupegwa.\nKapango 11\nOonse wapegwa mulandu ulaangulukide kwiitwa kuti ucisalalakusikila akaianwe\namulandu mu nkuta mbuli bwaamba mulawo libetekwa alimwi ulizumizyilwe kujmana\nbamwiimiminina libetekwa mulandu wakwe.\nKunyina ukonzya kujanwa mulandu kuti kakuli cintu comwe cicaala citakonzyi kupa\nkuti ube mulandu, kwiinda mu milawo ya cisi antela ijatikizya masi oonse, ciindi\nmulandu ooyu niwakacitika. Lyalo kunyina cisubulo cipati ceelede kupegwa kunze\naacisubulo ceendelana amulawo ciindi mulandu niwakacitwa.",
            "Image": "1b292907af21f7e695d1eaeb9c511985"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Kapango 12\nKunyina muntu weelede kunyonganyizyigwa kutayelede kuzyintu zyakwe, mukwasyi,\nmunzi antela magwalo, antela kumutalika akaambo kabulemu bwakwe. Oonse\nulaangulukide kukwabililwa amulawo kukunyonganyizyigwa antela kutalikwa ooku.\nKapango 13\nOonse muntu ulaangulukide kweenda mbwayanda alimwi akukkala kufumbwa mucisi.\nOonse muntu ulaangulukide kuzwa kufumbwa mucisi, kusanganizya acisi cokwabo,\nalimwi akupiluka kucisi cokwabo.\nKapango 14\nOonse muntu ulaangulukide kulomba kukkala akuliiba mucisi cimbi mwaatijila\nkuyuba kwaangwa antela kupezyegwa musi mwazwa.\nKukwabililwa kulwaanguluko oolu kulakozya kutyolwa kubantu batija kubetekwa\nmilandu isalala kabotu itali mbuli ya makani atwaambo twacisi antela itayendelani\nanzila alimwi amilawo ya mbunga ya manyika oonse (United Nations).\nKapango 15\nOonse muntu ulaangulukide kuba munacisi wacisi ncayanda kukkala.\nKunyina uyedele kukasyigwa kucinca busicisi antela kukasyigwa kutacinca.\nKapango 16\nBasankwa abakaintu bakakomena, kakunyina kubakasya akaambo kacikanda cabo,\ncisi ncobazwa antela cikombelo, balangulukide kukwata kufumbwa ngobayanda\nalimwi akubamba mukwasyi. Balangulukide kuba alwaanguluko lweelene lwa\nbakwetene ciindi nobacikwetene alimwi anobalekana.\nKukwatana kuya kulembezyegwa abaabo basikuyandana bobile kakunyina kuyoowa.\nMukwasyi ncilenga cabuleya kukkala antoomwe alimwi mukwasyi weelede\nkukwabililwa ku buleya alimwi akucisi.\nKapango 17\nOonse muntu ulaangulukide kuba alubono alikke antela kubeleka aatomwe abamwi.\nKunyina weelede kunyonganizyigwa antela kunyangwa lubono lwakwe.\nKapango 18\nMuntu oonse ulaangulukide kuliyeeyela, kulisalila cikombelo ncayanda; lwaanguluko\noolu lulajatikizya alusyomo ndwajisi alikke antela mu mbunga ya bana maleya nokuba\nkuliiba alikke, kutobela buyiisya cikombelo antela walo kuyyiisya, alimwi akukomba.\nKapango 19\nMuntu oonse ulaangulukide kwaamba zyili kumoyo; kwaanguluka ooku kulajatikizya\nakubuzya, kulaigwa alimwi akupa mizeezo kwiinda mumapepa antela mulisikapepele\nkakunyina munyinza.",
            "Image": "30427f3e50b3f32ec8810bd7fb7fa916"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Kapango 20\nMuntu oonse ulaangulukide kuba mukabunga antela kubungana kwaluumuno.\nKunyina weelede kusungilizyigwa kuba mukabunga nkatayandi.\nKapango 21\nMuntu oonse ulaangulukide kutola lubazu mubweendelezi bwa mfulumende mucisi\ncokwabo antela kwiinda kumuntu usalwa biya abana maleya antela lwakwe\nmukamwini.\nMuntu oonse ulaangulukide kupegwa lugwasyo lweelene alugwasyigwa bana maleya\nmucisi.\nKuyanda kwabantu kweelede kuba ciiminizyo ca mfulumende; kuyanda ooku\nkweelede kutondezyegwa kwainda ciindi alimwi akusala kwamasimpe kweelede\nkucitwa abana maleya bamucisi bazumizyigwa amulawo kusala alimwi\nakuzumizyigwa kusala ngwayanda kakunyina kunyonganyizyigwa.\nKapango 22\nMuntu oonse, muna maleya, ulaangulukide kuyobwedwa mali ngakoswedwa ku mali\nngavwola ku nkampani yakabambwa mucisi antela kwiinda mukumvwana acisi cimbi\nkweelene amulawo wacisi. Alimwi ulaangulukide kulyeezyela buvubi, kuba abukkale\nalimwi akucita zyilengwa zyacisi zyitakonzyi kumusala akaambo ka ciimo cakwe\nalimwi alwaanguluko lwa kusumpula bukkale bwakwe.\nKapango 23\nMuntu oonse ulaangulukide kujana mulimo, kulisalila mulimo ngwayanda, kububotu\nbujanwa amulimo ooyo alimwi akukwabililwa kupenzi lyakubula milimo.\nOonse, kakunyina kusalaula, ulakwabililwa kuvwozyegwa mali ayelene amulimo\nngwabeleka.\nOonse ubeleka ulaangulukide kupegwa mali abikkilwa atala antela bbonasi alimwi\nakukwabililwa buumi bwakwe alimwi abwamukwasyi wakwe azyintu zyimbi zyeelede\nkukwabililwa.\nMuntu oonse ulaangulukide kunjila antela kutalika mbunga ilwanina akukwabilila\nbabelesi.\nKapango 24\nMuntu oonse ulaangulukide kupumuna akulyookezya kubeleka, kusanganizya\nkupegwa mawoolo ayelede ciindi cakubeleka alimwi akubbadelwa mali waunka\nkukupumuna kwa mazuba manji.\nKapango 25\nMuntu oonse ulaangulukide ku buumi abukkale bubotu antoomwe amukwasyi wakwe,\nmbuli kuli cakulya, zyakusama, ng'anda yakukkala alimwi amicelo yakusilikwa\nazyintu zyimbi ziyandika kumuntu, alimwi akukwabililwa buumi bwakwe wani\nkubeleka, kukwabililwa kumalwazi, bulema, kufwidwa, kucembaala alimwi azyimbi\nzyikonzya kusinkila muntu kubuumi zyatakonzyi kucita akaambo kakubula nzila\nyakuzyicita.",
            "Image": "0fc13b259ce346fd8fc4a01d8ca7be01"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Bamatumbu alimwi abana balaangulukide kulugwasyo luyandika. Bana boonse, abe\nwamung'anda antela wamusyokwe, beelede kulangwa kabotu alimwi akukwabililwa\nkweelene.\nKapango 26\nMuntu oonse ulaangulukide kuyiya, lwiiyo lweelede kupegwa biyo kakunyina\nkubbadela, kapati muma giledi akutalisya masyoonto alimwi aakati-kati. Kunjila\ncikolo kumagiledi akutalisya weelede kuba mulawo natayandi nayanda mwana.\nLwiiyo lwa milimo ya maanza alimwi aiyandika kuba haanzyibwene wa mulimo umwi\nlweelede kuti lyoonse kaluliko alimwi lwiiyo lwa mabbuku mapati alwalo lweelede\nkupegwa kuli baabo bajisi maanu.\nLwiiyo lweelede kuba lwakusumpula bukkale bwa muntu alimwi akuyumya\nlwaanguluko alimwi akusala ciyanda muntu. Lupa bantu kumvwisisya, kuba sicamba\nalimwi akusumpula lumvwanoakati kamasi, kakunyina kusalaula cikanda, cikombelo\nalimwi akuyumya milimo ya mbunga ya masi oonse munyika ya United Nations\nkutontozya luumuno munyika.\nBazyali balaangulukile kusala lwiiyo ndobayanda antela ndobayeeyela kuba lubotu\nkubana babo.\nKapango 27\nOonse muntu ulaangulukide kakunyina kukasyigwa kutola lubazu mubuumi bukkala\nbana maleya, kuyiya zyilenwa zyacisi alimwi akwaabana busongo.\nOonse muntu ulaangulukide kukwabililwa ku zyintu zyayanda mbuli zya kulyaanzila,\nnyimbo azyisobano zyalilembela mukamwini.\nKapango 28\nOonse muntu ulizumizyilwe Kuba mumakamu alimwi amunkamu zyijatikizya masi\nmanji oomo mujanwa lwaanguluko lwakazuminanwa akwaambilizyigwa amilawo ya\nmbunga eeyi.\nKapango 29\nMuntu oonse ujisi mulimo kubuleya ooko nkwaangulukide kuliiba akusumpula buntu\nbwakwe.\nMukubelesya lwaanguluko anguzu zyapedwe, muntu oonse ulaangulukide kulikkalila\nkwakutaindilizya ku lwaanguluko ndwapedwe amulawo kutegwa awalo kalemeka\nlwaanguluko lwa bantu bambi alimwi abulemu buyandika kumuntu alimwi akuliiba\nkwa bana maleya.\nLwaanguluko alimwi akuliiba takweelede kwiindilizyigwa ku mizeezo yakabambwa\nambunga ya masi oonse aamunyika ya United Nations.\nKapango 30\nKunyina cili mucizuminano eeci ceelede kwendelezyegwa amasi aambi, mbunga ya\nbantu antela muntu biyo, kuba anguzu zyakucita zyilengwa zyimbi zyikonzya kutyola\nmilawo ya lwaanguluko lupedwe ku bantu lwapandulwa kale.",
            "Image": "b36c113de8042ac25ebbf462a1099cd0"
        }
    }
}
