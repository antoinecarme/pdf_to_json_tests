{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466680,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "JE TSUO BL\u0186 NYA TOMI K\u0190 HA ADESA HE BL\u0186HI\nNYA TS\u0186\u0186MI\nBe ab\u0254 n\u025b a le odehe si himi n\u025b Mawu b\u0254 adesahi tsuo n\u025b a hi si ng\u025b je mi, n\u025b e ha n\u0254 tsuaa n\u0254\nhe bl\u0254hi s\u0254s\u0254\u025b, n\u025b n\u0254 ko be he bl\u0254 n\u025b e kp\u0254\u0254 ng\u025b a d\u025b \u0254, e ji he j\u0254mi k\u025b dami same yemi k\u025b tue\nmi j\u0254mi a sipoku ng\u025b je mi.\nBe ab\u0254 n\u025b adesa he bl\u0254hi a n\u0254 tue gbomi k\u025b he gu\u025b gbemi wo basabasa ni peemihi k\u025b ba gba je \u0254\ntsuo nya he je \u0254, a ng\u0254 n\u0254 kaa jehan\u025b \u0254, adesa maa ye gbeye k\u025b ohia n\u0254 kunimi, n\u025b e ma na hemi\nk\u025b yemi k\u025b nya k\u025b tu munyu, n\u025b en\u025b \u0254m\u025b ji nimli gu \u0254m\u025b a hiami nihi n\u025b pe kulaa.\nBe ab\u0254 n\u025b, ke n\u0254\u0301 ko h\u025bwi n\u0254 ko \u0254, e be gidigidi n\u0254\u0301 ko pee kaa e nyagbe he pulemi n\u0254\u0301 k\u025b si yi\nkp\u025bti waw\u025b n\u0254 yemi k\u025b n\u0254 n\u0254 ny\u025bmi he je \u0254, e he hia kaa a wo mlaa p\u025b k\u025b pee adesa he bl\u0254hi a he\nfami n\u0254\u0301\n.\nBe ab\u0254 n\u025b kake peemi he hia he je \u0254, e sa kaa a to bl\u0254 nya k\u025b ha ma k\u025b ma a kake peemi n\u0254 yami.\nBe ab\u0254 n\u025b Je Mahi A Kake Peemi Kuu \u0254 ma a hemi k\u025b yemi n\u0254 mi ekohu ng\u025b Womi \u0254 mi, ng\u025b adesa he\nbl\u0254hi kl\u025bd\u025b\u025b n\u025b e ng\u025b, k\u025b odehe n\u025b e ji, k\u025b e he jua wami, k\u025b nyumu k\u025b yo a he bl\u0254 s\u0254s\u0254\u025b n\u025b a\nh\u025b\u025b \u0254, a fia p\u025b\u025b si kaa a maa b\u0254 m\u0254de n\u025b a ha n\u025b adesa kake peemi k\u025b si himi kpakpa n\u025b ya n\u0254\nng\u025b he j\u0254mi mi.\nBe ab\u0254 n\u025b mahi n\u025b ng\u025b Kake Peemi Kuu \u0254 mi wo si kaa a ma pataa Je Mahi A Kake Peemi Kuu \u0254 he \u0254,\na ng\u0254 n\u0254 ka a ma tsu ni k\u025b na je mi tsuo bumi k\u025b ha adesa he bl\u0254hi k\u025b e he j\u0254mi kl\u025bd\u025b\u025b \u0254m\u025b a n\u0254\nyemi.\nBe ab\u0254 n\u025b, loko si womi n\u025b \u0254 ma tsu ni \u0254 l\u025b\u025b n\u0254\u0301 n\u025b he hia pe kulaa ji kaa n\u0254 f\u025b\u025b n\u0254 n\u025b nu\nkik\u025bm\u025b a he bl\u0254hi k\u025b he j\u0254mi n\u025b \u0254m\u025b a sisi.\nJehan\u025b \u0254,\nKpe Ngua a ha lemi kaa\nJe tsuo Bl\u0254 Nya Tomi k\u025b Ha Adesa He Bl\u0254hi n\u025b \u0254,\nak\u025bn\u025b e ji bl\u0254 nya tomi k\u025b ha nimli adesahi tsuo k\u025b mahi kulaa he je \u0254, n\u0254 f\u025b\u025b n\u0254 k\u025b asafo\ntsuaa asafo n\u025b wo kik\u025bm\u025b a Bl\u0254 nya tomi n\u025b \u0254 ng\u0254 ma e h\u025b mi be f\u025b\u025b be. E b\u0254 e he ni tsumi he\nm\u0254de, e gbo e ts\u0254\u0254mi k\u025b ts\u0254semi he dengme, n\u025b e gu bl\u0254hi n\u025b ma wo n\u0254 yami k\u025b ba ng\u025b mahi k\u025b\nzugbahi a kp\u025bti n\u0254, k\u025b na bumi ha adesa he bl\u0254hi k\u025b he j\u0254mi k\u025b gu en\u025b \u0254m\u025b a n\u0254 loko ji je tsuo,\nk\u025b mahi n\u025b ng\u025b Kpe \u0254 mi tete a mi bim\u025b k\u025b mahi n\u025b ng\u025b a n\u0254 yemi sisi a mi bim\u025b ma y\u0254se n\u025b a maa\nye n\u0254 saminya.\nFi\u025b\u025bmi 1\nAdesahi tsuo \u0254, a b\u0254 m\u025b n\u025b n\u0254 f\u025b\u025b n\u0254 e ye e he, n\u025b n\u0254 tsuaa n\u0254s\u0254 ng\u025b odehe si himi k\u025b he bl\u0254hi\na bl\u0254 fa mi. A b\u0254 m\u025b k\u025b n\u0254\u0301 se k\u0254mi k\u025b he nule ju\u025bmi, n\u025b e hia kaa n\u0254 f\u025b\u025b n\u0254 n\u025b e na ny\u025bmi su\u0254mi\nk\u025b ha n\u0254 tsuaa n\u0254.\nFi\u025b\u025bmi 2\nN\u0254 f\u025b\u025b n\u0254 ng\u025b he bl\u0254hi k\u025b he j\u0254mi n\u025b a je ng\u0254 ts\u0254\u0254 ng\u025b womi n\u025b \u0254 mi a he bl\u0254, n\u025b n\u0254\u0301 ko kulaa k\u0254\nwe he n\u025b n\u0254 ko je he, b\u0254 n\u025b n\u0254 ko e he womi ng\u025b, nyumu loo yo n\u025b e ji, gbi n\u025b e tu\u0254, jami mi n\u025b\ne ng\u025b, ma mi sane yemi loo ju\u025bmi kpa ko n\u025b e h\u025b\u025b, ma n\u0254 loo asafo mi n\u025b e je, weto ni n\u025b e ng\u025b,\nn\u0254\u0301 ko n\u025b k\u0254\u0254 e f\u0254mi loo e bl\u0254 nya kpa ko n\u025b e h\u025b\u025b.\nJehan\u025b se hu \u0254, mi gbami ko be n\u025b ts\u0254\u0254 kaa ng\u025b n\u0254 ko e ma mi he n\u025b e je he je \u0254, bl\u0254 nya tomi\nn\u025b \u0254 s\u025b e he. Jam\u025b a ma a ng\u025b e he n\u0254 yee jio, a ng\u025b e n\u0254 yee jio, e ng\u025b he wami ko sisi ng\u025b\nbl\u0254 ko n\u0254 jio, e sane yemi k\u025b e mlaa n\u025b e ye\u0254, aloo e k\u025b ma kpahi a kp\u025bti bl\u0254 nya tomi k\u0254 we\nbl\u0254 nya tomi n\u025b \u0254 he n\u0254\u0301 ko kulaa.\nFi\u025b\u025bmi 3\nN\u0254 f\u025b\u025b n\u0254 ng\u025b wami k\u025b he n\u0254 yemi k\u025b e yiwa nami he fami he bl\u0254.\nFi\u025b\u025bmi 4\nA be n\u0254 ko n\u0254 ko woe ng\u0254 pee ny\u0254gu\u025b loo a maa tsi e nya yaka gu. A maa gu ny\u0254gu\u025b yemi k\u025b ny\u0254gu\u025b\njua yemi p\u025bs\u025bp\u025bs\u025b.\nFi\u025b\u025bmi 5\nA be n\u0254 ko pi\u025be, n\u025b a be n\u0254 ko yi kp\u025bti wae. A be n\u0254 ko basabasa pee, a be n\u0254 ko h\u025b mi si puee,\naloo a maa gbla n\u0254 ko tue b\u0254 n\u025b s\u025b.",
            "Image": "4dca88b64330efede1e8daf9b9a64147"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Fi\u025b\u025bmi 6\nNg\u025b mlaa nya a, abu n\u0254 f\u025b\u025b n\u0254 kaa adesa ng\u025b he f\u025b\u025b he.\nFi\u025b\u025bmi 7\nN\u0254 tsuaa n\u0254 s\u0254 ng\u025b mlaa h\u025b mi. L\u0254 \u0254 he je \u0254, he bl\u0254 ng\u025b n\u025b mlaa faa n\u0254 tsuaa n\u0254 he p\u025bp\u025b\u025bp\u025b ne\nn\u0254\u0301 mi gbami ko be mi. Mlaa ma fa n\u0254 f\u025b\u025b n\u0254 he s\u0254s\u0254\u025b, ng\u025b tue gbomi n\u025b maa te si k\u025b si n\u0254 mi\nhlami n\u025b a tsi to ng\u025b womi n\u025b \u0254 mi, aloo n\u0254\u0301 ko n\u025b ma wo n\u0254 mi hlami k\u025b ba a bl\u0254 fa mi.\nFi\u025b\u025bmi 8\nHe bl\u0254 ng\u025b ha n\u0254 f\u025b\u025b n\u0254, n\u025b Amlaal\u0254 \u0254 e kojoli kpakpahi a dlaa n\u025b a kojo\u0254 e sane \u0254 haa l\u025b, ke\nmunyu ko maa te si k\u025b si he bl\u0254hi kl\u025bd\u025b\u025b n\u025b mlaa k\u025b ma n\u0254 yemi mlaa haa l\u025b \u0254.\nFi\u025b\u025bmi 9\nHe bl\u0254 be n\u025b a nuu n\u0254 ko gu, aloo a tsi\u0254 n\u0254 ko nya ng\u025b polisihi a nine n\u0254, aloo a fie\u0254 n\u0254 ko k\u025b\njee e ma mi n\u025b sisi numi be he.\nFi\u025b\u025bmi 10\nN\u0254 tsuaa n\u0254 ng\u025b he bl\u0254 s\u0254s\u0254\u025b n\u025b kojoli n\u025b h\u025b\u025b a he, n\u025b a be g\u0254d\u0254g\u0254d\u0254 maa kojp e sane ha l\u025b\np\u025bp\u025b\u025bp\u025b ke kaa e na sane ko n\u025b k\u0254\u0254 e he bl\u0254hi loo e bl\u0254 nya ni tsumi ko, aloo a ng\u0254 mlaa t\u0254mi\nn\u025b k\u0254\u0254 awi yemi sane ko k\u025b si l\u025b.\nFi\u025b\u025bmi 11\nN\u0254 f\u025b\u025b n\u0254 n\u025b a ma wo sane n\u025b h\u025b\u025b tue gblami k\u025b si l\u025b \u0254, a maa ng\u0254 kaa e yi f\u0254 k\u025b ya si a maa\nkojo l\u025b ng\u025b ma h\u025b mi n\u025b a maa bu l\u025b f\u0254 ng\u025b mlaa nya ben\u025b e na e he fami he bl\u0254 tsuo ta.\nA be n\u0254 ko f\u0254 bue ke e t\u0254 mlaa n\u025b h\u025b\u025b tue gblami, ben\u025b n\u0254\u0301 n\u025b e pee \u0254 ts\u0254\u0254 we mlaa t\u0254mi ng\u025b ma\nmlaa, loo mahi a kp\u025bti mlaa n\u025b ng\u025b n\u0254 yee jam\u025b a be \u0254 mi. He bl\u0254 hu be kaa a gblaa mlaa t\u0254l\u0254\ntue pe b\u0254 n\u025b mlaa n\u0254\u0301 n\u025b ng\u025b n\u0254 yee jam\u025b a be \u0254 mi haa he bl\u0254.\nFi\u025b\u025bmi 12\nHe bl\u0254 be n\u025b a wo\u0254 nya ng\u0254 wo\u0254 n\u0254 ko e k\u0254k\u0254\u0254 mi sane loo e weku munyu, e we mi loo e womi mi\nmunyuhi a mi b\u0254 n\u025b s\u025b, aloo a gbee e he gu\u025b k\u025b pu\u025b\u0254 e bl\u0254 nya n\u025b e h\u025b\u025b. He bl\u0254 ng\u025b ha n\u0254 f\u025b\u025b n\u0254\nn\u025b mlaa ma fa e he ng\u025b nya womi k\u025b e sanehi a mi womi k\u025b e he gu\u025b gbemi bl\u0254 fa mi.\nFi\u025b\u025bmi 13\nN\u0254 f\u025b\u025b n\u0254 ng\u025b he bl\u0254 n\u025b e kpaa si k\u025b yaa he n\u025b e su\u0254, n\u025b e hii he n\u025b e su\u0254 ng\u025b zugba n\u0254 he n\u025b e\nng\u025b \u0254.\nN\u0254 f\u025b\u025b n\u0254 ng\u025b he bl\u0254 n\u025b e si\u0254 ma tsuaa ma mi, k\u025b l\u025b nits\u025b e ma tete n\u025b e kpale\u0254 k\u025b yaa e ma mi.\nFi\u025b\u025bmi 14\nN\u0254 f\u025b\u025b n\u0254 ng\u025b he bl\u0254 n\u025b e ya dum\u0254\u0254 ma kpa ko ke ji kaa a ng\u025b e mi kpatami he bl\u0254 hlae.\nKe ji a wo sane n\u025b da bl\u0254 n\u025b k\u0254 we ma mi sane yemi he, loo Je Mahi A Kake Peemi Kuu \u0254 si womihi\nk\u025b bl\u0254 nya tomihi a he \u0254, l\u025b\u025b kik\u025bm\u025b a he bl\u0254 n\u025b \u0254, a be n\u0254 ng\u0254e.\nFi\u025b\u025bmi 15\nN\u0254 f\u025b\u025b n\u0254 ng\u025b he bl\u0254 n\u025b e pee\u0254 zugba tsuaa zugba n\u0254 n\u025b e ng\u025b \u0254 n\u0254 no.\nBl\u0254 be kaa a kp\u0254\u0254 n\u0254 ko he bl\u0254 n\u025b pee\u0254 l\u025b ma ko n\u0254 no ng\u025b e d\u025b n\u025b sisi numi be he, aloo a ko\nngm\u025b n\u0254 ko bl\u0254 ke kaa e su\u0254 n\u025b e ma pl\u025b e he ma ko n\u0254 no.\nFi\u025b\u025bmi 16\nNyumuhi k\u025b yihi n\u025b su nihe k\u025b zangma mi \u0254\u0301\n, a ng\u025b he bl\u0254 n\u025b a ng\u0254\u0254 a bi kon\u025b a wo weku, n\u025b w\u025btso\nloo ma n\u0254 n\u025b a ti n\u0254 ko je loo jami mi n\u025b e ng\u025b, ts\u00ed m\u025b bl\u0254 kulaa. A h\u025b\u025b he bl\u0254 s\u0254s\u0254\u025b ng\u025b gbami\nmi s\u025bmi k\u025b gba si himi k\u025b gba mi pomi bl\u0254 fa mi.\nA ng\u025b he bl\u0254 n\u025b a s\u025b\u025b gba si himi mi ke ji kaa m\u025b nihi eny\u0254 \u0254m\u025b n\u025b a ng\u025b a bi ng\u0254e \u0254, a na n\u0254\nkpl\u025b\u025bmi.\nNyumu k\u025b e yo a si himi ji adeb\u0254 n\u0254\u0301 k\u025b weku n\u025b ba pee\u0254 w\u025btso e sisi jemi. L\u0254 \u0254 he je \u0254, a hia\nasafo k\u025b ma tsuo yemi ke buami.\nFi\u025b\u025bmi 17",
            "Image": "2afca13d3e3086314923b23da18ee63a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "N\u0254 f\u025b\u025b n\u0254 ng\u025b he bl\u0254 n\u025b e hii weto ni, l\u025b n\u0254 kake, aloo e k\u025b ni kom\u025b.\nHe bl\u0254 be n\u025b a he\u0254 n\u0254 ko e weto ni ng\u025b e d\u025b n\u025b sisi numi be he.\nFi\u025b\u025bmi 18\nN\u0254 f\u025b\u025b n\u0254 ng\u025b he bl\u0254 n\u025b e pee\u0254 n\u0254 n\u025b e susumi k\u025b e he nile k\u025b e jami de\u0254 l\u025b. E ng\u025b he bl\u0254 hu n\u025b\ne tsake\u0254 e jami loo e hemi k\u025b yemi, aloo e fi\u025b\u0254 e jami loo e hemi k\u025b yemi ng\u0254 ts\u0254\u0254 ng\u025b ma n\u0254\nloo laami mi, n\u025b e tsu\u0254 e jami he ni, l\u025b n\u0254 kake loo ng\u025b juami mi.\nFi\u025b\u025bmi 19\nN\u0254 f\u025b\u025b n\u0254 ng\u025b he bl\u0254 n\u025b e je\u0254 e ju\u025bmi k\u025b e susumi kpo k\u025b ts\u0254\u0254. He bl\u0254 he ng\u025b n\u025b a kpe\u0254 k\u025b ha\nn\u00edhi a he susumi, n\u025b a hlaa n\u025b a naa n\u0254\u0301 ko n\u025b a ng\u025b hlae n\u025b a le \u0254 k\u025b jee he tsuaa he, n\u025b nya\ntsimi ko be he, n\u025b a gb\u025b\u025b k\u025b fiaa ng\u025b bl\u0254 f\u025b\u025b bl\u0254 n\u0254, n\u025b n\u0254 demi loo huzu ts\u00ed nya.\nFi\u025b\u025bmi 20\nN\u0254 f\u025b\u025b n\u0254 ng\u025b he bl\u0254 k\u025b ha kpe peemi k\u025b he nya buami ng\u025b tue mi j\u0254mi mi.\nHe bl\u0254 be n\u025b a ny\u025b\u025b n\u0254 ko n\u0254 k\u025b ha kpe ko mi s\u025bmi.\nFi\u025b\u025bmi 21\nN\u0254 f\u025b\u025b n\u0254 ng\u025b he bl\u0254 n\u025b e pee\u0254 e ma mi Amlaalo loo ma n\u0254 yeli \u0254m\u025b a kp\u025bti n\u0254 kake, aloo e hlaa\nnihi k\u025b daa e nane mi.\nN\u0254 f\u025b\u025b n\u0254 ng\u025b he bl\u0254 s\u0254s\u0254\u025b ng\u025b e ma mi Amlaalo ni tsumi mi.\nMa bim\u025b a su\u0254mi nya ni ji he wami n\u025b Amlaalo \u0254 maa da k\u025b tsu ni. Ma bi ma je a su\u0254mi nya ni kpo\nng\u0254 ts\u0254\u0254 k\u025b gu n\u0254 tsuaa n\u0254 s\u0254 f\u0254i loo nihi a hlami n\u0254 ng\u025b golaa mi k\u025b an\u0254kuale bl\u0254 n\u0254 be f\u025b\u025b\nbe, aloo k\u025b gu n\u0254 hlami bl\u0254 nya tomi kpa ko n\u0254 n\u025b n\u0254 n\u0254 ny\u025bmi be mi.\nFi\u025b\u025bmi 22\nAk\u025bn\u025b n\u0254 tsuaa n\u0254 ji juami mi no he je \u0254, e ng\u025b he bl\u0254 n\u025b ma pule\u0254 e he n\u025b e susu\u0254 e he, n\u025b n\u0254\nh\u025b mi hy\u025bmi be mi, ng\u025b sika k\u025b si himi k\u025b kusumi he bl\u0254hi a bl\u0254 fa mi, ng\u025b l\u025b ma a nits\u025b e m\u0254de\nb\u0254mi k\u025b e k\u025b mahi a kake peemi bl\u0254 nya tomi k\u025b e he wami nya.\nFi\u025b\u025bmi 23\nN\u0254 f\u025b\u025b n\u0254 ng\u025b he bl\u0254 n\u025b e tsu\u0254 ni tsumi n\u025b e su\u0254. E ng\u025b he bl\u0254 k\u025b ha ni tsumi he bl\u0254 nya tomi\nkpakpa k\u025b e ni tsumi he pulemi n\u025b e ko je e d\u025b.\nN\u0254 f\u025b\u025b n\u0254 ng\u025b hi\u0254wo s\u0254s\u0254\u025b ng\u025b ni tsumi fiee n\u025b a ma tsu he, n\u025b n\u0254 h\u025b mi hy\u025bmi be mi.\nN\u0254 f\u025b\u025b n\u0254 n\u025b ng\u025b ni tsue \u0254, e ng\u025b he bl\u0254 n\u025b e naa hi\u0254wo kpakpa b\u0254 n\u025b maa hi ha e k\u025b e yo k\u025b a\nbim\u025b a si himi saminya kaa nimli adesahi, n\u025b ke e he hia a, e sa n\u025b e sa ni kpahi hul\u0254 k\u025b ha a\nhe bumi.\nN\u0254 f\u025b\u025b n\u0254 ng\u025b he bl\u0254 n\u025b e pee\u0254 ni tsuli a kpe aloo e k\u025b e he wo\u0254 eko mi kon\u025b e k\u025b pule e he\nbl\u0254hi loo e su\u0254mi nya nihi a he.\nFi\u025b\u025bmi 24\nN\u0254 f\u025b\u025b n\u0254 ng\u025b he bl\u0254 n\u025b e naa ngml\u025bfia saii ng\u025b e ni tsumi be mi k\u025b j\u0254\u0254 e he. E ng\u025b he bl\u0254 hu\nn\u025b e naa ligbihi ab\u0254 n\u025b a to he bl\u0254 nya k\u025b ya j\u0254\u0254 e he. E ng\u025b he bl\u0254 hu n\u025b e naa ligbihi ab\u0254 n\u025b\na to he bl\u0254 nya k\u025b ya j\u0254\u0254 e he be kom\u025b, n\u025b a je we n\u0254\u0301 ko ng\u025b e hi\u0254wo mi.\nFi\u025b\u025bmi 25\nN\u0254 f\u025b\u025b n\u0254 ng\u025b he bl\u0254 n\u025b e naa si himi kpakpa k\u025b haa l\u025b nits\u025b k\u025b e yo k\u025b a bim\u025b a yiwa nami.\nN\u00edhi n\u025b he hia m\u025b ji niye ni, heha n\u0254\u0301\n, hi he, hi\u0254 tsami, h\u025bja jemi n\u00edhi, he bl\u0254 k\u025b ha yemi k\u025b\nbuami ke kaa e ni tsumi je e d\u025b, ke e nu hi\u0254 aloo oslaa ko ye l\u025b, e ng\u025b aho si himi, e bw\u0254 aloo\ne s\u025b pimi si himi ko mi b\u0254 n\u025b e be ny\u025be e he m\u0254de b\u0254mi.\nYif\u0254yihi k\u025b joku\u025bwi hia n\u0254 hy\u025bmi k\u025b yemi k\u025b buami p\u0254t\u025b\u025b. Yo kpeekpee bi jio, pla bi jio, m\u025b\ntsuo a hia n\u0254 hy\u025bmi s\u0254s\u0254\u025b.\nFi\u025b\u025bmi 26\nN\u0254 f\u025b\u025b n\u0254 ng\u025b ni kasemi he bl\u0254. A be ni kasemi he hi\u0254 woe, titli \u0254 ng\u025b sisije sukuu ke n\u0254\u0301 n\u025b\nfie l\u0254 \u0254 se \u0254. Joku\u025bwi a sukuu yami maa pee n\u0254 n\u0254 ny\u025bmi sane. A ma ha n\u0254 tsuaa n\u0254 nine nya ni\ntsumi k\u025b ni tsumi kpa am\u025b a kasemi he bl\u0254, n\u025b ni kasemi he n\u025b ya h\u025b mi \u0254 hu maa hi si k\u025b ha\nnihi n\u025b a maa hla m\u025b ng\u025b a m\u0254de b\u0254mi nya.",
            "Image": "8abeecbb5251707f1181d84b0b3fb66e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Ni kasemi ma ts\u0254se n\u0254ml\u0254 adesa n\u025b e maa je bl\u0254 k\u025b ha adesa he bl\u0254hi a bumi k\u025b he j\u0254mi. E maa je\nbl\u0254 k\u025b ha he lo sisi numi k\u025b tsui si tomi k\u025b hu\u025b b\u0254mi, b\u0254 n\u025b pee n\u025b kake peemi n\u025b ba je mi\ntsuo, kon\u025b mi gbami n\u025b baa ng\u025b jami k\u025b n\u0254ml\u0254 bl\u0254 fa mi n\u025b e gu. E maa ye hu k\u025b bua Je Mahi A\nKake Peemi Kuu \u0254 ng\u025b e ni tsumihi a mi n\u025b tue mi j\u0254mi n\u025b hi si be f\u025b\u025b be.\nF\u0254li n\u025b sa n\u025b a ts\u0254\u0254 ni kasemi n\u025b he hia a bim\u025b.\nFi\u025b\u025bmi 27\nN\u0254 tsuaa n\u0254 ng\u025b he bl\u0254 faa n\u025b e k\u025b e he wo\u0254 ma kusumi ni peemi n\u00edhi a mi, kon\u025b a mi ni tsumi,\nn\u00edhi a si kpami k\u025b se nami \u0254, l\u025b hu e na eko.\nHe bl\u0254 ng\u025b k\u025b ha n\u0254 f\u025b\u025b n\u0254 bi\u025b kpakpa k\u025b e su\u0254mi nya ni he fami, ng\u025b n\u00edhi a si kpami loo womi\nngmami loo ga ni tsumi ko n\u025b e ma tsu bl\u0254 fa mi.\nFi\u025b\u025bmi 28\nN\u0254 tsuaa n\u0254 maa ye kuu mi n\u025b e ng\u025b \u0254 k\u025b mahi tsuo a kp\u025bti mlaa m\u0254, kon\u025b he bl\u0254hi k\u025b he j\u0254mi a\nhe bl\u0254 nya n\u025b a to ng\u025b womi n\u025b \u0254 mi \u0254, e ye manye.\nFi\u025b\u025bmi 29\nN\u0254 tsuaa n\u0254 ng\u025b e bl\u0254 nya ni tsumi n\u025b e sa n\u025b e tsu ng\u025b kuu mi n\u025b e ng\u025b \u0254, lej\u025b \u0254 se si himi n\u0254\nyami maa je.\nNg\u025b n\u0254 f\u025b\u025b n\u0254 e he bl\u0254hi k\u025b he j\u0254mi nami a he ni tsumi bl\u0254 fa mi \u0254, e ko pee n\u0254\u0301 ko n\u025b maa be\nmlaa he, b\u0254 n\u025b pee kon\u025b e na bumi k\u025b ha ni kpahi hu a he bl\u0254hi k\u025b he j\u0254mi, n\u025b e h\u025b\u025b je mi bami\nkpakpa k\u025b ma tue bumi, n\u025b e na n\u0254 tsuaa n\u0254 he ju\u025bmi kpakpa ng\u025b ma si himi he n\u025b n\u0254 f\u025b\u025b n\u0254 h\u025b\u025b e\nbl\u0254 nya ng\u025b \u0254 mi.\nKik\u025bm\u025b a he bl\u0254hi k\u025b he j\u0254mi n\u025b \u0254m\u025b \u0254, n\u0254 ko be he bl\u0254 n\u025b e tsu\u0254 he ni b\u0254 n\u025b tsa pi ja n\u025b Je\nMahi A Kake Peemi Kuu \u0254 e bl\u0254 nya tomi k\u025b e yi mi tomi ts\u0254\u0254.\nFi\u025b\u025bmi 30\nN\u0254\u0301 ko n\u0254 ko be womi n\u025b \u0254 mi n\u025b a maa ng\u0254 kaa e haa ma p\u0254t\u025b\u025b ko, loo kuu ko loo n\u0254 ko he bl\u0254 jo,\nn\u025b e pee n\u0254\u0301 ko n\u025b e ju\u025bmi ji kaa e ma k\u025b pu\u025b he j\u0254mi k\u025b he bl\u0254hi n\u025b a ngma k\u025b wo womi n\u025b \u0254 mi \u0254\na kp\u025bti eko.",
            "Image": "4acc581fa0dcf92eaac596c73179d74e"
        }
    }
}
