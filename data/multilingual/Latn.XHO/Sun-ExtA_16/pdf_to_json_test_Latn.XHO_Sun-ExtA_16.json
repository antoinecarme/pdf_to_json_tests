{
    "MetaData": {
        "Author": null,
        "Creation_Date": 1581471577,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "5c494e55e05bf83873326092be109df5",
            "Index": 0,
            "Label": "1",
            "Size": [
                595.0,
                842.0
            ],
            "Text": "INKCAZO‐JIKELELE NGEEMFANELO ZOLUNTU\nISINGENISO\nNjengoko iimfanelo zesidima soluntu semvelo kunye neemfanelo zoluntu‐jikelele\nolungenakunikelwa olusisisekelo senkululeko, ubulungisa noxolo emhlabeni.\nNjengoko ukungananzi nokudelelwa kweemfanelo zoluntu ezingunobangela weziphumo\nzobukrwada ezithi zibangele ingcwangu kwisazela soluntu, kunye nesiqalo nokufika\nkwelizwe apho uluntu luza kuxhamla ukuthetha ngokukhululekileyo, inkolo nenkululeko\nengenaloyiko kunye neemfuno ezazisiweyo njengeminqweno yoluntu‐jikelele.\nKwananjalo kubalulekile ke ngoko, ukuba umntu anganyanzeliswa ukufumana uncedo,\nokwetyeli lokugqibela, ukuchasa ubundlobongela nengcindezelo, kuba iimfanelo zesidima\nsobuntu mazikhuselwe ngolawulo lomthetho.\nNjengokuba kubalulekile ukukhuthaza kokwandiswa kobuhlobo nemvisiswano phakathi\nkwezizwe.\nNjengoko uluntu Lwezizwe Ezimanyeneyo luthe lwaqinisekisa kukubaluleka kweemfanelo\nzesidima soluntu, oku kuxabiseka kwesidima nokuxabiseka koluntu nakwiimfanelo zamadoda\nnamakhosikazi, bathe bazimisela ukukhuthaza inkqubela yezentlalo nomgangatho obhetele\nkwimpilo yoluntu ekhululekileyo.\nNjengoko amalungu obuRhulumente kunye nawezizwe ezimanyeneyo azimisele ukukhuthaza\nintlonipho yoluntu‐jikelele nokuqatshelwa kweemfanelo zoluntu nokubaluleka\nkwenkululeko.\nNjengoko iimvisiswano zesidima soluntu nenkululeko yoluntu zibalulekile ukuze kuzuzwe\nesi sithembiso,\nNGOKU‐KE NGENXA YOKO,\nIntlanganiso‐jikelele\nYazisa ngale nkcazo‐jikelele engeemfanelo zoluntu ezikumgangatho oqhelekileyo\nwokuphumeza abantu bonke kunye nezizwe zonke, kude kube sekugqibeleni nokuba wonke\nubani nakunye nemibutho yoluntu, ekufuneka igcine le nkcazelo, izame ukufundisa\nnokuqeqesha ukukhuthaza intlonipho yezomfanelo zoluntu nenkululeko, neendlela\nzenkqubela phambili, kwisizwe sonke nakumazwe angaphesheya ukuze kukhuseleke ummiselo‐\njikelele nokuqapheleka, uqwalaselo, phakathi koluntu lwamalungu oburhulumente ngokwawo,\nkunye nabantu bezizwe ezibaphetheyo.\nInqaku loku‐1\nBonke abantu bazalwa bekhululekile belingana ngesidima nangokweemfanelo. Bonke abantu\nbanesiphiwo sesazela nesizathu sokwenza isenzo ongathanda ukuba senziwe kumzalwane\nwakho.\nInqaku lesi‐2\nWonke umntu unamalungelo kwiimfanelo nenkululeko eziqulathwe kule nkcazelo, ngaphandle\nkokwahlulwa ngobuhlanga, ibala, ubuni, ulwimi, inkolo, ezopolitiko nezinye izimvo,\nezesizwe okanye ezentlalo, ezokuzalwa okanye namanye amawonga.\nNgaphezu koko, akukho mahluko unokwenziwa usekelwe kwezopolitiko, ulawulo"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "5bd5f51a5170f9d5d6c06dfd6a3b2734",
            "Index": 1,
            "Label": "2",
            "Size": [
                595.0,
                842.0
            ],
            "Text": "lwezobulungisa okanye amawonga ezizwe nezizwana okanye ummandla apho umntu akhoyo,\nnokuba uzimele, ukuthembeka, urhulumente ongazimelanga okanye nokuba zeziphi indlela\nzokunciphisa ulawulo lobukumkani.\nInqaku lesi‐3\nWonke umntu unelungelo lokuphila, inkululeko kunye nokhuseleko.\nInqaku lesi‐4\nAkukho namnye oya kugcinwa ebukhobokeni nakukhuselo lomnye umntu, kanti urhwebo\nngamakhoboka aluvumelekanga nangayiphina indlela.\nInqaku lesi‐5\nAkukho namnye oyakuphathwa gadalala, ngenkohlakalo, ngokungenabuntu okanye ngempatho\neluhlazo okanye isohlwayo.\nInqaku lesi‐6\nWonke umntu unelungelo lokwamkelwa yonke indawo njengomntu phambi komthetho.\nInqaku lesi‐7\nBonke abantu bayalingana phambi komthetho kwaye benamalungelo ngaphandle kocalu‐calulo\nngokulinganayo kukhuseleko lomthetho. Bonke abantu banelungelo lokhuselo olulinganayo\noluchasene naluphina ucalu‐calulo olwaphula le nkcazelo, nangokuchasene neendlela\nzothelekiso kucalu‐calulo.\nInqaku lesi‐8\nWonke umntu unelungelo loncedo lwesiphumo sobuchule benkundla yamatyala esizwe\nngokomthetho owaphula iimfanelo ezibalulekileyo ezinikelwa ngumthetho wolawulo.\nInqaku le‐9\nAkukho namnye oza kubanjwa ngendlela engaqondakaliyo, abe libanjwa okanye abe\nselubhacweni.\nInqaku le‐10\nWonke umntu unelungelo elipheleleyo elilinganayo nelilungileyo nokuxoxwa kwetyala\nesidlangalaleni yinkundla ezimeleyo okanye inkundla zamatyala ezingakhethi cala\nekumisweni kwamalungelo nemfanelo zoluntu kunye naluphi na ulwaphulo mthetho\namangalelwe ngalo.\nInqaku le‐11\nWonke umntu omangalelwe kuba enetyala, unelungelo lokubonwa engenatyala ade abe\nufunyenwe enetyala ngokwasemthethweni kwinkundla yamatyala apho ebe nesiqiniseko\nesifanelekileyo sokhuseleko.\nAkukho namnye oya kufunyanwa enesohlwayo setyala ngenxa yomthetho okanye ukushiya\nisenzo esingamisa isohlwayo setyala, ngaphantsi kwamatyala esizwe nawezizwe‐jikelele,\nnangexesha lokwenzeka kwetyala. Nakuba kubekwe isigwebo esinzima kunesiya\nesasisetyenziswa ngexesha lokwenzeka kwetyala."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "812d16e1836d807574f6cd33053cf102",
            "Index": 2,
            "Label": "3",
            "Size": [
                595.0,
                842.0
            ],
            "Text": "Inqaku le‐12\nAkukho namnye oya kuphazanyiswa kubomi obubobakhe, kusapho lwakhe, kwikhaya lakhe\nokanye ngokwembalelwano, nokuba kukuhlaselwa okuhlisa isidima nodumo lomntu. Wonke\numntu kufanelekile ukuba akhuselwe ngumthetho ekuphazanyisweni okanye kuhlaselo.\nInqaku le‐13\nWonke umntu unelungelo lokuhamba nokuhlala phakathi kwemida yasebuRhulumenteni.\nWonke umntu unelungelo lokushiya nokuba leliphi ilizwe nelakhe ngokunjalo kwaye aphinde\nabuyele kwelakhe ilizwe.\nInqaku le‐14\nWonke umntu unelungelo lokucela aze axhamle indawo yokhuseleko elubhacweni kwamanye\namazwe.\nEli lungelo alinakukhuselwa wakumangalelwa ngenyaniso engenamvelaphi, ulwaphulo‐\nmthetho olungenazipolitiki okanye kumthetho ochasene neenjongo zomthetho‐siseko\nzeZizwe ezimanyeneyo.\nInqaku‐15\nWonke umntu unelungelo lobuhlanga.\nAkukho namnye oya kuhluthwa ubuhlanga bakhe okanye ahluthwe ilungelo lokutshintsha\nubuzwe bakhe.\nInqaku le‐16\nAmadoda namakhosikazi aselekhulile, ngaphandle kokuthintelwa ngenxa yobuhlanga, ubuzwe\nokanye inkolo, banelungelo lokutshata babe nosapho. Banamalungelo alinganayo\nemtshatweni naxa sewuqhawukile.\nKuya kutshatwa ngokukhululekileyo nangokupheleleyo ngemvume yabo baza kuba ngumyeni\nnenkosikazi.\nUsapho lusisisekelo esibalulekileyo sendalo kuluntu kwaye lunelungelo lokhuseleko\noluvela kuluntu nakuRhulumente.\nInqaku le‐17\nWonke umntu unelungelo lokuba nezinto ezizezakhe yedwa kunye nezo azidibanele nabanye.\nAkukho namnye oyakuhluthwa athathelwe izinto zakhe.\nInqaku le‐18\nWonke umntu unelungelo leengcinga ezikhululekileyo isazela nokholo, eli lungelo liquka\ninkululeko yokutshintsha ukholo lwakho okanye ukukholwa nenkululeko yoko unokukwenza\nwedwa okanye nobudlelwane nabanye nokuba kusesidlangalaleni okanye emfihlakalweni,\nukucacisa inkolo yakho okanye ukukholelwa kwimfundiso, ukwenza unqulo nokugcina\nizithethe.\nInqaku le‐19"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "75445bc31c64db693e513b28f7150e67",
            "Index": 3,
            "Label": "4",
            "Size": [
                595.0,
                842.0
            ],
            "Text": "Wonke umntu unelungelo lokucinga nokuthetha ngokukhululekileyo, eli lungelo liquka\ninkululeko yokuveza uluvo lwakhe ngaphandle kokuphazamiseka nokuzama ufumana ukuze\nudlulise ulwazi neengcinga nangaziphi na iintlobo zosasazo nokuba kukweyiphi na imida.\nInqaku la‐20\nWonke umntu unelungelo lenkululeko yeendibano zoxolo kunye neentlanganiso zoxolo.\nAkukho namnye oya kunyanzeliswa ukuba abe lilungu lentlangano.\nInqaku la‐21\nWonke umntu unelungelo lokuthabatha inxaxheba kwezobuRhulumente belizwe lakhe ngqo\nokanye ngokusetyenziswa kwamalungu akhethiweyo.\nWonke umntu unethuba elilinganayo lokusebenzela uRhulumente welizwe lakhe.\nIntando yoluntu iya kuba sisisekelo sempatho kaRhulumente; le ntando iyakubonakaliswa\nngamaxesha athile nangobunyani belungelo lovoto eya kwenziwa ngokufihlakeleyo okanye\nngendlela elinganayo yokuvota ngenkululeko.\nInqaku la‐22\nWonke umntu njengelungu lombutho woluntu, unelungelo lokhuseleko lombutho woluntu kwaye\nenelungelo lokuphumeza, ngeenzame zobuzwe nangemvisiswano zamazwe nangokuvumelana\nnemibutho namacebo obuRhulumente ngokwezoqoqosho, ezentlalo namalungelo amasiko\nneemfanelo zesidima nenkululeko engenkqubela‐phambili yobuntu bakhe.\nInqaku la‐23\nWonke umntu unelungelo lokusebenza, ukuzikhethela umsebenzi ngokukhululekileyo,\nubulungisa neemfuneko ezifanelekileyo zomsebenzi, kunye nokukhuseleka okuchasene\nnokungabinamsebenzi.\nWonke umntu ngaphandle komkhethe, unelungelo lomvuzo olinganayo ngomsebenzi olinganayo.\nWonke umntu osebenzayo unelungelo lobulungisa bokukhetha intlawulo ukuqinisekisa ukuba\nyena nosapho lwakhe baphila impilo enexabiso nesidima sobuntu, eya kuthi yongezwe\nkwakuba nemfuneko, ngezinye iindlela zokukhusela intlalo yoluntu.\nWonke umntu unelungelo lokubumba okanye abe lilungu lweemanyano zorhwebo, ukukhusela\niimfanelo zakhe.\nInqaku la‐24\nWonke umntu unelungelo lokuphumla nokuba nexesha lokuphola, kunye namaxesha\navumelekileyo okusebenza namaxesha eholide ezuza umvuzo.\nInqaku la‐25\nWonke umntu unelungelo lentlalo esemgangathweni ngokuphila impilo efanelekileyo kunye\nnosapho lwakhe, kunye nokutya, impahla, indawo yokuhlala, unyango kunye neenkonzo\nezibalulekileyo zentlalo, kwanelungelo lokhuseleko wakungasebenzi, wakugula, wakuba\nngumlwelwe, ngumhlolokazi, ngumdli‐mhlalaphansi okanye wakuswela impilo\nngokungalawulekiyo.\nUbunina nobuntwana bulungelwe yinkathalelo ebalulekileyo kunye noncedo olukhethekileyo."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "b42a40f366511e88162364e9a2636822",
            "Index": 4,
            "Label": "5",
            "Size": [
                595.0,
                842.0
            ],
            "Text": "Bonke abantwana nakuba bengazalwa emtshatweni mabaxhamle ukhuseleko lwentlalo\nngokulinganayo.\nInqaku la‐26\nWonke umntu unelungelo lemfundo. Kuza kuba nomfundaze kwabaqalayo nakwimigangatho\nebalulekileyo. Imfundo yabaqalayo iya kunyanzeliswa. Imfundo ngezobugcisa kunye\nnokufundela umsebenzi kuya kwenziwa ukuba kufumaneke kanti imfundo ephakamileyo nayo\niya kwenziwa ukuba ifumaneke ngokulinganayo kuluntu lonke njengesiseko sempumelelo.\nImfundo iza kujoliswa ngqo kwinkqubela phambili epheleleyo yoluntu nokomelezwa\nkwentlonipho yamalungelo oluntu nokubaluleka kwenkululeko. Iza kuxhasa imvisiswano,\nukunyamezelana nobuhlobo phakathi kwezizwe, ubuzwe, namaqela eenkolo eyakuthi iphuhlise\numsebenzi wamazwe jikelele ukuze kugcinwe uxolo.\nAbazali banelungelo elibalulekileyo lokukhetha uhlobo lwemfundo eyakuthi ifundiswe\nabantwana babo.\nInqaku la‐27\nWonke umntu unelungelo lokuthabatha inxaxheba ngokukhululekileyo kwinkqubela yelizwe\nlakhe, onwabele inkcubeko kunye nesabelo senkqubela phambili yenzululwazi kunye noncedo\nlwezo zinto.\nWonke umntu unelungelo lokhuseleko, lwempatho kunye nezo zinto athi azithande ezithi\nzibe ziziphumo zezayo nayiphina inkqubela, ubuchule bokufunda nokubhala okanye ubugcisa\nbemveliso yombhali.\nInqaku la‐28\nWonke umntu unelungelo lentlalo yoluntu kunye neyezizwe‐jikelele apho amalungelo\nnenkuleleko alenkcazo‐jikelele athi amkeleke khona.\nInqaku la‐29\nWonke umntu kufuneka asebenzele uluntu aphila phakathi kwalo, apho inkululeko\nnenkqubela‐phambili epheleleyo neyamkelekileyo yoluntu ithi ifumaneke khona.\nEkusebenziseni amalungelo nenkululeko, wonke umntu uya kuba phantsi kwempembelelo\nezimiselwe ngumthetho ngezizathu zokuqinisekisa ulwamkeleko ngentlonipho yamalungelo\nnenkululeko yabanye, ukuhlanganiswa kweemfuneko yokuziphatha kakuhle, esidlangaleni\nnentlalo‐ntle ngokolawulo lwedemokrasi.\nLa malungelo neenkululeko zoluntu mawangasetyenziswa ngendlela ephikisana neenjongo\nnemithetho yamazwe abumbeneyo.\nInqaku la‐30\nLe nkcazo‐jikelele mayingatolikwa ngenjongo yokuba imele ezobuRhulumente, iqela okanye\numntu owenza isithembiso okanye osenzo sineenjongo ezingatshabalalisa nokuba ngowuphi\nna umqathango wamalungelo kunye neenkululeko zoluntu ekuthethwa ngazo apha."
        }
    }
}
