{
    "MetaData": {
        "Author": null,
        "Creation_Date": 1581471469,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "99ad4f5f4e53bacc6f4079b74f72c867",
            "Index": 0,
            "Label": "1",
            "Size": [
                595.0,
                842.0
            ],
            "Text": "INKCAZO‐JIKELELE NGEEMFANELO ZOLUNTU\nISINGENISO\nNjengoko iimfanelo zesidima soluntu semvelo kunye neemfanelo zoluntu‐jikelele olungenakunikelwa\nolusisisekelo senkululeko, ubulungisa noxolo emhlabeni.\nNjengoko ukungananzi nokudelelwa kweemfanelo zoluntu ezingunobangela weziphumo zobukrwada\nezithi zibangele ingcwangu kwisazela soluntu, kunye nesiqalo nokufika kwelizwe apho uluntu luza\nkuxhamla ukuthetha ngokukhululekileyo, inkolo nenkululeko engenaloyiko kunye neemfuno\nezazisiweyo njengeminqweno yoluntu‐jikelele.\nKwananjalo kubalulekile ke ngoko, ukuba umntu anganyanzeliswa ukufumana uncedo, okwetyeli\nlokugqibela, ukuchasa ubundlobongela nengcindezelo, kuba iimfanelo zesidima sobuntu\nmazikhuselwe ngolawulo lomthetho.\nNjengokuba kubalulekile ukukhuthaza kokwandiswa kobuhlobo nemvisiswano phakathi kwezizwe.\nNjengoko uluntu Lwezizwe Ezimanyeneyo luthe lwaqinisekisa kukubaluleka kweemfanelo zesidima\nsoluntu, oku kuxabiseka kwesidima nokuxabiseka koluntu nakwiimfanelo zamadoda namakhosikazi,\nbathe bazimisela ukukhuthaza inkqubela yezentlalo nomgangatho obhetele kwimpilo yoluntu\nekhululekileyo.\nNjengoko amalungu obuRhulumente kunye nawezizwe ezimanyeneyo azimisele ukukhuthaza intlonipho\nyoluntu‐jikelele nokuqatshelwa kweemfanelo zoluntu nokubaluleka kwenkululeko.\nNjengoko iimvisiswano zesidima soluntu nenkululeko yoluntu zibalulekile ukuze kuzuzwe esi\nsithembiso,\nNGOKU‐KE NGENXA YOKO,\nIntlanganiso‐jikelele\nYazisa ngale nkcazo‐jikelele engeemfanelo zoluntu ezikumgangatho oqhelekileyo wokuphumeza\nabantu bonke kunye nezizwe zonke, kude kube sekugqibeleni nokuba wonke ubani nakunye nemibutho\nyoluntu, ekufuneka igcine le nkcazelo, izame ukufundisa nokuqeqesha ukukhuthaza intlonipho\nyezomfanelo zoluntu nenkululeko, neendlela zenkqubela phambili, kwisizwe sonke nakumazwe\nangaphesheya ukuze kukhuseleke ummiselo‐jikelele nokuqapheleka, uqwalaselo, phakathi koluntu\nlwamalungu oburhulumente ngokwawo, kunye nabantu bezizwe ezibaphetheyo.\nInqaku loku‐1\nBonke abantu bazalwa bekhululekile belingana ngesidima nangokweemfanelo. Bonke abantu\nbanesiphiwo sesazela nesizathu sokwenza isenzo ongathanda ukuba senziwe kumzalwane wakho.\nInqaku lesi‐2\nWonke umntu unamalungelo kwiimfanelo nenkululeko eziqulathwe kule nkcazelo, ngaphandle\nkokwahlulwa ngobuhlanga, ibala, ubuni, ulwimi, inkolo, ezopolitiko nezinye izimvo, ezesizwe\nokanye ezentlalo, ezokuzalwa okanye namanye amawonga.\nNgaphezu koko, akukho mahluko unokwenziwa usekelwe kwezopolitiko, ulawulo lwezobulungisa okanye\namawonga ezizwe nezizwana okanye ummandla apho umntu akhoyo, nokuba uzimele, ukuthembeka,\nurhulumente ongazimelanga okanye nokuba zeziphi indlela zokunciphisa ulawulo lobukumkani.\nInqaku lesi‐3\nWonke umntu unelungelo lokuphila, inkululeko kunye nokhuseleko.\nInqaku lesi‐4\nAkukho namnye oya kugcinwa ebukhobokeni nakukhuselo lomnye umntu, kanti urhwebo ngamakhoboka\naluvumelekanga nangayiphina indlela.\nInqaku lesi‐5\nAkukho namnye oyakuphathwa gadalala, ngenkohlakalo, ngokungenabuntu okanye ngempatho eluhlazo\nokanye isohlwayo.\nInqaku lesi‐6\nWonke umntu unelungelo lokwamkelwa yonke indawo njengomntu phambi komthetho.\nInqaku lesi‐7"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "13395a742016f7d970b927c3983980bf",
            "Index": 1,
            "Label": "2",
            "Size": [
                595.0,
                842.0
            ],
            "Text": "Bonke abantu bayalingana phambi komthetho kwaye benamalungelo ngaphandle kocalu‐calulo\nngokulinganayo kukhuseleko lomthetho. Bonke abantu banelungelo lokhuselo olulinganayo\noluchasene naluphina ucalu‐calulo olwaphula le nkcazelo, nangokuchasene neendlela zothelekiso\nkucalu‐calulo.\nInqaku lesi‐8\nWonke umntu unelungelo loncedo lwesiphumo sobuchule benkundla yamatyala esizwe ngokomthetho\nowaphula iimfanelo ezibalulekileyo ezinikelwa ngumthetho wolawulo.\nInqaku le‐9\nAkukho namnye oza kubanjwa ngendlela engaqondakaliyo, abe libanjwa okanye abe selubhacweni.\nInqaku le‐10\nWonke umntu unelungelo elipheleleyo elilinganayo nelilungileyo nokuxoxwa kwetyala\nesidlangalaleni yinkundla ezimeleyo okanye inkundla zamatyala ezingakhethi cala ekumisweni\nkwamalungelo nemfanelo zoluntu kunye naluphi na ulwaphulo mthetho amangalelwe ngalo.\nInqaku le‐11\nWonke umntu omangalelwe kuba enetyala, unelungelo lokubonwa engenatyala ade abe ufunyenwe\nenetyala ngokwasemthethweni kwinkundla yamatyala apho ebe nesiqiniseko esifanelekileyo\nsokhuseleko.\nAkukho namnye oya kufunyanwa enesohlwayo setyala ngenxa yomthetho okanye ukushiya isenzo\nesingamisa isohlwayo setyala, ngaphantsi kwamatyala esizwe nawezizwe‐jikelele, nangexesha\nlokwenzeka kwetyala. Nakuba kubekwe isigwebo esinzima kunesiya esasisetyenziswa ngexesha\nlokwenzeka kwetyala.\nInqaku le‐12\nAkukho namnye oya kuphazanyiswa kubomi obubobakhe, kusapho lwakhe, kwikhaya lakhe okanye\nngokwembalelwano, nokuba kukuhlaselwa okuhlisa isidima nodumo lomntu. Wonke umntu kufanelekile\nukuba akhuselwe ngumthetho ekuphazanyisweni okanye kuhlaselo.\nInqaku le‐13\nWonke umntu unelungelo lokuhamba nokuhlala phakathi kwemida yasebuRhulumenteni.\nWonke umntu unelungelo lokushiya nokuba leliphi ilizwe nelakhe ngokunjalo kwaye aphinde abuyele\nkwelakhe ilizwe.\nInqaku le‐14\nWonke umntu unelungelo lokucela aze axhamle indawo yokhuseleko elubhacweni kwamanye amazwe.\nEli lungelo alinakukhuselwa wakumangalelwa ngenyaniso engenamvelaphi, ulwaphulo‐mthetho\nolungenazipolitiki okanye kumthetho ochasene neenjongo zomthetho‐siseko zeZizwe ezimanyeneyo.\nInqaku‐15\nWonke umntu unelungelo lobuhlanga.\nAkukho namnye oya kuhluthwa ubuhlanga bakhe okanye ahluthwe ilungelo lokutshintsha ubuzwe\nbakhe.\nInqaku le‐16\nAmadoda namakhosikazi aselekhulile, ngaphandle kokuthintelwa ngenxa yobuhlanga, ubuzwe okanye\ninkolo, banelungelo lokutshata babe nosapho. Banamalungelo alinganayo emtshatweni naxa\nsewuqhawukile.\nKuya kutshatwa ngokukhululekileyo nangokupheleleyo ngemvume yabo baza kuba ngumyeni\nnenkosikazi.\nUsapho lusisisekelo esibalulekileyo sendalo kuluntu kwaye lunelungelo lokhuseleko oluvela\nkuluntu nakuRhulumente.\nInqaku le‐17\nWonke umntu unelungelo lokuba nezinto ezizezakhe yedwa kunye nezo azidibanele nabanye.\nAkukho namnye oyakuhluthwa athathelwe izinto zakhe."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "718f880da877a6f990da93603e639c96",
            "Index": 2,
            "Label": "3",
            "Size": [
                595.0,
                842.0
            ],
            "Text": "Inqaku le‐18\nWonke umntu unelungelo leengcinga ezikhululekileyo isazela nokholo, eli lungelo liquka\ninkululeko yokutshintsha ukholo lwakho okanye ukukholwa nenkululeko yoko unokukwenza wedwa\nokanye nobudlelwane nabanye nokuba kusesidlangalaleni okanye emfihlakalweni, ukucacisa inkolo\nyakho okanye ukukholelwa kwimfundiso, ukwenza unqulo nokugcina izithethe.\nInqaku le‐19\nWonke umntu unelungelo lokucinga nokuthetha ngokukhululekileyo, eli lungelo liquka inkululeko\nyokuveza uluvo lwakhe ngaphandle kokuphazamiseka nokuzama ufumana ukuze udlulise ulwazi\nneengcinga nangaziphi na iintlobo zosasazo nokuba kukweyiphi na imida.\nInqaku la‐20\nWonke umntu unelungelo lenkululeko yeendibano zoxolo kunye neentlanganiso zoxolo.\nAkukho namnye oya kunyanzeliswa ukuba abe lilungu lentlangano.\nInqaku la‐21\nWonke umntu unelungelo lokuthabatha inxaxheba kwezobuRhulumente belizwe lakhe ngqo okanye\nngokusetyenziswa kwamalungu akhethiweyo.\nWonke umntu unethuba elilinganayo lokusebenzela uRhulumente welizwe lakhe.\nIntando yoluntu iya kuba sisisekelo sempatho kaRhulumente; le ntando iyakubonakaliswa\nngamaxesha athile nangobunyani belungelo lovoto eya kwenziwa ngokufihlakeleyo okanye ngendlela\nelinganayo yokuvota ngenkululeko.\nInqaku la‐22\nWonke umntu njengelungu lombutho woluntu, unelungelo lokhuseleko lombutho woluntu kwaye\nenelungelo lokuphumeza, ngeenzame zobuzwe nangemvisiswano zamazwe nangokuvumelana nemibutho\nnamacebo obuRhulumente ngokwezoqoqosho, ezentlalo namalungelo amasiko neemfanelo zesidima\nnenkululeko engenkqubela‐phambili yobuntu bakhe.\nInqaku la‐23\nWonke umntu unelungelo lokusebenza, ukuzikhethela umsebenzi ngokukhululekileyo, ubulungisa\nneemfuneko ezifanelekileyo zomsebenzi, kunye nokukhuseleka okuchasene nokungabinamsebenzi.\nWonke umntu ngaphandle komkhethe, unelungelo lomvuzo olinganayo ngomsebenzi olinganayo.\nWonke umntu osebenzayo unelungelo lobulungisa bokukhetha intlawulo ukuqinisekisa ukuba yena\nnosapho lwakhe baphila impilo enexabiso nesidima sobuntu, eya kuthi yongezwe kwakuba nemfuneko,\nngezinye iindlela zokukhusela intlalo yoluntu.\nWonke umntu unelungelo lokubumba okanye abe lilungu lweemanyano zorhwebo, ukukhusela iimfanelo\nzakhe.\nInqaku la‐24\nWonke umntu unelungelo lokuphumla nokuba nexesha lokuphola, kunye namaxesha avumelekileyo\nokusebenza namaxesha eholide ezuza umvuzo.\nInqaku la‐25\nWonke umntu unelungelo lentlalo esemgangathweni ngokuphila impilo efanelekileyo kunye nosapho\nlwakhe, kunye nokutya, impahla, indawo yokuhlala, unyango kunye neenkonzo ezibalulekileyo\nzentlalo, kwanelungelo lokhuseleko wakungasebenzi, wakugula, wakuba ngumlwelwe, ngumhlolokazi,\nngumdli‐mhlalaphansi okanye wakuswela impilo ngokungalawulekiyo.\nUbunina nobuntwana bulungelwe yinkathalelo ebalulekileyo kunye noncedo olukhethekileyo. Bonke\nabantwana nakuba bengazalwa emtshatweni mabaxhamle ukhuseleko lwentlalo ngokulinganayo.\nInqaku la‐26\nWonke umntu unelungelo lemfundo. Kuza kuba nomfundaze kwabaqalayo nakwimigangatho\nebalulekileyo. Imfundo yabaqalayo iya kunyanzeliswa. Imfundo ngezobugcisa kunye nokufundela\numsebenzi kuya kwenziwa ukuba kufumaneke kanti imfundo ephakamileyo nayo iya kwenziwa ukuba\nifumaneke ngokulinganayo kuluntu lonke njengesiseko sempumelelo.\nImfundo iza kujoliswa ngqo kwinkqubela phambili epheleleyo yoluntu nokomelezwa kwentlonipho\nyamalungelo oluntu nokubaluleka kwenkululeko. Iza kuxhasa imvisiswano, ukunyamezelana nobuhlobo"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "2651bf911ea0ac6c6d69b63c027b48e3",
            "Index": 3,
            "Label": "4",
            "Size": [
                595.0,
                842.0
            ],
            "Text": "phakathi kwezizwe, ubuzwe, namaqela eenkolo eyakuthi iphuhlise umsebenzi wamazwe jikelele ukuze\nkugcinwe uxolo.\nAbazali banelungelo elibalulekileyo lokukhetha uhlobo lwemfundo eyakuthi ifundiswe abantwana\nbabo.\nInqaku la‐27\nWonke umntu unelungelo lokuthabatha inxaxheba ngokukhululekileyo kwinkqubela yelizwe lakhe,\nonwabele inkcubeko kunye nesabelo senkqubela phambili yenzululwazi kunye noncedo lwezo zinto.\nWonke umntu unelungelo lokhuseleko, lwempatho kunye nezo zinto athi azithande ezithi zibe\nziziphumo zezayo nayiphina inkqubela, ubuchule bokufunda nokubhala okanye ubugcisa bemveliso\nyombhali.\nInqaku la‐28\nWonke umntu unelungelo lentlalo yoluntu kunye neyezizwe‐jikelele apho amalungelo nenkuleleko\nalenkcazo‐jikelele athi amkeleke khona.\nInqaku la‐29\nWonke umntu kufuneka asebenzele uluntu aphila phakathi kwalo, apho inkululeko nenkqubela‐\nphambili epheleleyo neyamkelekileyo yoluntu ithi ifumaneke khona.\nEkusebenziseni amalungelo nenkululeko, wonke umntu uya kuba phantsi kwempembelelo ezimiselwe\nngumthetho ngezizathu zokuqinisekisa ulwamkeleko ngentlonipho yamalungelo nenkululeko yabanye,\nukuhlanganiswa kweemfuneko yokuziphatha kakuhle, esidlangaleni nentlalo‐ntle ngokolawulo\nlwedemokrasi.\nLa malungelo neenkululeko zoluntu mawangasetyenziswa ngendlela ephikisana neenjongo nemithetho\nyamazwe abumbeneyo.\nInqaku la‐30\nLe nkcazo‐jikelele mayingatolikwa ngenjongo yokuba imele ezobuRhulumente, iqela okanye umntu\nowenza isithembiso okanye osenzo sineenjongo ezingatshabalalisa nokuba ngowuphi na umqathango\nwamalungelo kunye neenkululeko zoluntu ekuthethwa ngazo apha."
        }
    }
}
