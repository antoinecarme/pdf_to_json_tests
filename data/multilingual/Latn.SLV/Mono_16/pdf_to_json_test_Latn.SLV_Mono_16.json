{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470622,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Splo\u0161na deklaracija \u010dlovekovih pravic\nPreambula\nker pomeni priznanje prirojenega \u010dlove\u0161kega dostojanstva vseh \u010dlanov\n\u010dlove\u0161ke dru\u017ebe in njihovih enakih in neodtujljivih pravic temelj\nsvobode, pravi\u010dnosti in miru na svetu;\nker sta zanikanje in teptanje \u010dlovekovih pravic pripeljala do barbarskih\ndejanj, \u017ealjivih za \u010dlove\u0161ko vest, in ker je bila stvaritev sveta, v\nkaterem bi imeli vsi ljudje svobodo govora in verovanja in v katerem ne\nbi \u017eiveli v strahu in pomanjkanju, spoznana za najvi\u0161je prizadevanje\n\u010dlove\u0161tva;\nker je nujno potrebno, da se \u010dlovekove pravice zavarujejo z mo\u010djo prava,\nda \u010dlovek ne bi bil prisiljen zatekati se v skrajni sili k uporu zoper\ntiranijo in nasilje;\nker je nujno potrebno pospe\u0161evati razvoj prijateljskih odnosov med\nnarodi;\nker so ljudstva Zdru\u017eenih narodov ponovno potrdila svojo vero v temeljne\n\u010dlovekove pravice in dostojanstvo in vrednost \u010dlovekove osebnosti, v\nenakopravnost mo\u0161kih in \u017eensk in se odlo\u010dila, da bodo podpirala dru\u017ebeni\nnapredek in ustvarjanje bolj\u0161ih \u017eivljenjskih pogojev v ve\u010dji svobodi;\nker so se vse dr\u017eave \u010dlanice zavezale, da bodo, v sodelovanju z\nZdru\u017eenimi narodi, pospe\u0161evale splo\u0161no in resni\u010dno spo\u0161tovanje\n\u010dlovekovih pravic in temeljnih svobo\u0161\u010din;\nker je skupno razumevanje teh pravic in svobo\u0161\u010din najve\u010djega pomena za\npopolno uresni\u010ditev te zaveze,\nGeneralna skup\u0161\u010dina razgla\u0161a\nTo splo\u0161no deklaracijo \u010dlovekovih pravic kot skupen ideal vseh ljudstev\nin vseh narodov z namenom, da bi vsi organi dru\u017ebe in vsi posamezniki,\nvedno v skladu s to Deklaracijo, pri pouku in vzgoji razvijali\nspo\u0161tovanje teh pravic in svobo\u0161\u010din ter s postopnimi dr\u017eavnimi in\nmednarodnimi ukrepi zagotovili in zavarovali njihovo splo\u0161no in resni\u010dno\npriznanje in spo\u0161tovanje, tako med narodi dr\u017eav \u010dlanic samih, kakor tudi\nmed ljudstvi ozemelj pod njihovo oblastjo.\n1. \u010dlen\nVsi ljudje se rodijo svobodni in imajo enako dostojanstvo in enake\npravice. Obdarjeni so z razumom in vestjo in bi morali ravnati drug z\ndrugim kakor bratje.\n2. \u010dlen\nVsakdo je upravi\u010den do u\u017eivanja vseh pravic in svobo\u0161\u010din, ki so\nrazgla\u0161ene s to Deklaracijo, ne glede na raso, barvo ko\u017ee, spol, jezik,\nvero, politi\u010dno ali drugo prepri\u010danje, narodno ali socialno pripadnost,\npremo\u017eenje, rojstvo ali kakr\u0161nokoli drugo okoli\u0161\u010dino.",
            "Image": "184e45e36df8124033156de92b4fc4f5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nadalje ni dopustno nikakr\u0161no razlikovanje glede na politi\u010dno ali pravno\nureditev ali mednarodni polo\u017eaj de\u017eele ali ozemlja, ki mu kdo pripada,\npa naj bo to ozemlje neodvisno, pod skrbni\u0161tvom, nesamoupravno ali\nkakorkoli omejeno v svoji suverenosti.\n3. \u010dlen\nVsakdo ima pravico do \u017eivljenja, do prostosti in do osebne varnosti.\n4. \u010dlen\nNih\u010de ne sme biti dr\u017ean ne v su\u017eenjstvu ne v tla\u010danski odvisnosti;\nsu\u017eenjstvo in trgovina s su\u017enji v kakr\u0161nikoli obliki sta prepovedana.\n5. \u010dlen\nNih\u010de ne sme biti podvr\u017een mu\u010denju ali okrutnemu, ne\u010dlove\u0161kemu ali\nponi\u017eujo\u010demu ravnanju ali kaznovanju.\n6. \u010dlen\nVsakdo ima povsod pravico do priznanja pravne sposobnosti.\n7. \u010dlen\nVsi so enaki pred zakonom, vsi, brez diskriminacije, imajo pravico do\nenakega pravnega varstva. Vsi imajo pravico do enakega varstva pred\nsleherno diskriminacijo, ki bi kr\u0161ila to Deklaracijo, kakor tudi pred\nvsakim \u0161\u010duvanjem k tak\u0161ni diskriminaciji.\n8. \u010dlen\nVsakdo ima pravico do u\u010dinkovitega pravnega sredstva pri pristojnih\ndr\u017eavnih sodnih oblasteh proti dejanjem, ki kr\u0161ijo temeljne pravice,\npriznane mu po ustavi ali zakonu.\n9. \u010dlen\nNih\u010de ne sme biti samovoljno zaprt, pridr\u017ean ali izgnan.\n10. \u010dlen\nVsakdo je pri odlo\u010danju o njegovih pravicah in dol\u017enostih in v primeru\nkakr\u0161nekoli kazenske obto\u017ebe zoper njega upravi\u010den ob polni enakosti do\npravi\u010dnega in javnega obravnavanja pred neodvisnim in nepristranskim\nsodi\u0161\u010dem.\n11. \u010dlen\nVsakdo, ki je obto\u017een kaznivega dejanja, ima pravico, da velja za\nnedol\u017enega, dokler ni spoznan za krivega v skladu z zakonom, v javnem\npostopku, v katerem so mu dane vse mo\u017enosti, potrebne za njegovo\nobrambo.\nNih\u010de ne sme biti spoznan za krivega kateregakoli kaznivega dejanja\nzaradi kakr\u0161negakoli ravnanja ali opustitve, ki v \u010dasu storitve ni bilo\nkaznivo dejanje po notranjem ali mednarodnem pravu. Prav tako se ne sme",
            "Image": "11cc2e7e2bcf68872eed5ec7071051c6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "izre\u010di stro\u017eja kazen od tiste, ki je bila predpisana v \u010dasu storitve\nkaznivega dejanja.\n12. \u010dlen\nNikogar se ne sme nadlegovati s samovoljnim vme\u0161avanjem v njegovo\nzasebno \u017eivljenje, v njegovo dru\u017eino, v njegovo stanovanje ali njegovo\ndopisovanje in tudi ne z napadi na njegovo \u010dast in ugled. Vsakdo ima\npravico do zakonskega varstva pred tak\u0161nim vme\u0161avanjem ali tak\u0161nimi\nnapadi.\n13. \u010dlen\nVsakdo ima pravico do svobodnega gibanja in izbire prebivali\u0161\u010da znotraj\nmeja dolo\u010dene dr\u017eave.\nVsakdo ima pravico zapustiti katerokoli dr\u017eavo, vklju\u010dno s svojo lastno,\nin vrniti se v svojo dr\u017eavo.\n14. \u010dlen\nVsakdo ima pravico v drugih dr\u017eavah iskati in u\u017eivati pribe\u017eali\u0161\u010de pred\npreganjanjem.\nNa to pravico se ni mogo\u010de sklicevati v primeru pregona, ki dejansko\ntemelji na nepoliti\u010dnih kaznivih dejanjih, ki so v nasprotju s cilji in\nna\u010deli Zdru\u017eenih narodov.\n15. \u010dlen\nVsakdo ima pravico do dr\u017eavljanstva.\nNikomur se ne sme samovoljno vzeti dr\u017eavljanstvo ali zakonita pravica do\nspremembe dr\u017eavljanstva.\n16. \u010dlen\nPolnoletni mo\u0161ki in \u017eenske imajo brez kakr\u0161nihkoli omejitev glede na\nraso, dr\u017eavljanstvo ali vero, pravico skleniti zakonsko zvezo in\nustanoviti dru\u017eino. Upravi\u010deni so do enakih pravic v zvezi z zakonsko\nzvezo, tako med zakonsko zvezo, kot tudi, ko ta preneha.\nZakonska zveza se sme skleniti samo s svobodno in polno privolitvijo\nobeh bodo\u010dih zakoncev.\nDru\u017eina je naravna in temeljna celica dru\u017ebe in ima pravico do\ndru\u017ebenega in dr\u017eavnega varstva.\n17. \u010dlen\nVsakdo ima pravico do premo\u017eenja, tako sam, kakor tudi skupno z drugimi.\nNikomur ne sme biti premo\u017eenje samovoljno vzeto.\n18. \u010dlen\nVsakdo ima pravico do svobode misli, vesti in veroizpovedi; ta pravica",
            "Image": "2c48589e5656598ab6e39cf01388fb7e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "vklju\u010duje svobodo spreminjati prepri\u010danje ali vero, kakor tudi njuno\nsvobodno, javno ali zasebno izra\u017eanje, bodisi posamezno ali v skupnosti\nz drugimi, s pou\u010devanjem, z izpolnjevanjem verskih dol\u017enosti, z\nbogoslu\u017ejem in opravljanjem obredov.\n19. \u010dlen\nVsakdo ima pravico do svobode mi\u0161ljenja in izra\u017eanja, v\u0161tev\u0161i pravico,\nda nih\u010de ne sme biti nadlegovan zaradi svojega mi\u0161ljenja, in pravico, da\nlahko vsak i\u0161\u010de, sprejema in \u0161iri informacije in ideje s kakr\u0161nimikoli\nsredstvi in ne glede na meje.\n20. \u010dlen\nVsakdo ima pravico do svobodnega in mirnega zbiranja in zdru\u017eevanja.\nNikogar se ne sme prisiliti k \u010dlanstvu v katerokoli dru\u0161tvo.\n21. \u010dlen\nVsakdo ima pravico sodelovati pri opravljanju javnih zadev svoje dr\u017eave\nbodisi neposredno ali pa po svobodno izbranih predstavnikih.\nVsakdo ima pod enakimi pogoji pravico do javnih slu\u017eb v svoji dr\u017eavi.\nVolja ljudstva je temelj javne oblasti; ta volja se mora izra\u017eati v\nob\u010dasnih in po\u0161tenih volitvah, ki morajo biti splo\u0161ne, ob na\u010delu\nenakosti in tajnega glasovanja ali po kak\u0161nem drugem enakovrednem\npostopku, ki zagotavlja svobodo glasovanja.\n22. \u010dlen\nVsakdo ima kot \u010dlan dru\u017ebe pravico do socialne varnosti in pravico do\nu\u017eivanja, s pomo\u010djo prizadevanja svojih skupnosti in mednarodnega\nsodelovanja in v skladu z ureditvijo in sredstvi neke dr\u017eave,\nekonomskih, socialnih in kulturnih pravic, nepogre\u0161ljivih za njegovo\ndostojanstvo in svoboden razvoj njegove osebnosti.\n23. \u010dlen\nVsakdo ima pravico do dela in proste izbire zaposlitve, do pravi\u010dnih in\nzadovoljivih delovnih pogojev in do varstva pred brezposelnostjo.\nVsakdo ima, brez kakr\u0161nekoli diskriminacije, pravico do enakega pla\u010dila\nza enako delo.\nVsakdo, kdor dela, ima pravico do pravi\u010dne in zadovoljive nagrade, ki\nzagotavlja njemu in njegovi dru\u017eini \u010dloveka vreden obstoj in ki naj se\npo potrebi dopolni z drugimi sredstvi socialnega varstva.\nVsakdo ima pravico sodelovati pri ustanavljanju sindikata ali pridru\u017eiti\nse sindikatu za zavarovanje svojih interesov.\n24. \u010dlen\nVsakdo ima pravico do po\u010ditka in prostega \u010dasa, vklju\u010dno z razumno\nomejitvijo delovnih ur , in pravico do ob\u010dasnega pla\u010danega dopusta.",
            "Image": "481d261c7f7ad0171c780fa69c49f979"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "25. \u010dlen\nVsakdo ima pravico do tak\u0161ne \u017eivljenjske ravni, ki zagotavlja njemu in\nnjegovi dru\u017eini zdravje in blaginjo, vklju\u010dno s hrano, obleko,\nstanovanjem, zdravni\u0161ko oskrbo in potrebnimi socialnimi storitvami;\npravico do varstva v primeru brezposelnosti, bolezni, delovne\nnezmo\u017enosti, vdovstva ter starosti ali druge nezmo\u017enosti pridobivanja\n\u017eivljenjskih sredstev zaradi okoli\u0161\u010din, neodvisnih od njegove volje.\nMaterinstvo in otro\u0161tvo sta upravi\u010dena do posebne skrbi in pomo\u010di. Vsi\notroci, bodisi da so rojeni kot zakonski ali zunaj zakonske skupnosti,\nu\u017eivajo enako socialno varstvo.\n26. \u010dlen\nVsakdo ima pravico do izobra\u017eevanja. Izobra\u017eevanje mora biti brezpla\u010dno\nvsaj na za\u010detni stopnji. \u0160olanje na za\u010detni stopnji mora biti obvezno.\nTehni\u010dno in poklicno \u0161olanje mora biti splo\u0161no dostopno. Vi\u0161je \u0161olanje\nmora biti na osnovi dose\u017eenih uspehov vsem enako dostopno.\nIzobra\u017eevanje mora biti usmerjeno k polnemu razvoju \u010dlovekove osebnosti\nin utrjevanju spo\u0161tovanja \u010dlovekovih pravic in temeljnih svobo\u0161\u010din.\nPospe\u0161evati mora razumevanje, strpnost in prijateljstvo med vsemi narodi\nin med rasami in verskimi skupinami ter pospe\u0161evati dejavnost Zdru\u017eenih\nnarodov in ohranitev miru.\nStar\u0161i imajo prednostno pravico pri izbiri vrste izobra\u017eevanja svojih\notrok.\n27. \u010dlen\nVsakdo ima pravico prosto se udele\u017eevati kulturnega \u017eivljenja svoje\nskupnosti, u\u017eivati umetnost in sodelovati pri napredku znanosti in biti\ndele\u017een koristi, ki iz tega izhajajo.\nVsakdo ima pravico do varstva moralnih in premo\u017eenjskih koristi, ki\nizhajajo iz kateregakoli znanstvenega, knji\u017eevnega ali umetni\u0161kega dela,\nkaterega avtor je.\n28. \u010dlen\nVsakdo je upravi\u010den do dru\u017ebenega in mednarodnega reda, v katerem se\nlahko v polni meri uresni\u010dujejo pravice in svobo\u0161\u010dine, dolo\u010dene v tej\nDeklaraciji.\n29. \u010dlen\nVsakdo ima dol\u017enosti do skupnosti, v kateri je edino mogo\u010d svoboden in\npopoln razvoj njegove osebnosti.\nPri izvajanju svojih pravic in svobo\u0161\u010din je vsakdo podvr\u017een samo tak\u0161nim\nomejitvam, ki so dolo\u010dene z zakonom, katerih izklju\u010dni namen je\nzavarovati obvezno priznanje in spo\u0161tovanje pravic in svobo\u0161\u010din drugih\nter izpolnjevanje pravi\u010dnih zahtev morale, javnega reda in splo\u0161ne\nblaginje v demokrati\u010dni dru\u017ebi.",
            "Image": "6580b55fa6b5f0be25b01a119a9180b7"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Te pravice in svobo\u0161\u010dine se v nobenem primeru ne smejo izvajati v\nnasprotju s cilji in na\u010deli Zdru\u017eenih narodov.\n30. \u010dlen\nNobene dolo\u010dbe te Deklaracije se ne sme razlagati tako, kot da iz nje\nizhaja za dr\u017eavo, skupino ali posameznika kakr\u0161nakoli pravica do\nkakr\u0161negakoli delovanja ali dejanja, ki bi hotelo uni\u010diti v njej\ndolo\u010dene pravice in svobo\u0161\u010dine.",
            "Image": "43752ab8b52835ad2272a3e3c2de9d23"
        }
    }
}
