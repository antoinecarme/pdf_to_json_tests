{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470622,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Splošna deklaracija človekovih pravic\nPreambula\nker pomeni priznanje prirojenega človeškega dostojanstva vseh članov\nčloveške družbe in njihovih enakih in neodtujljivih pravic temelj\nsvobode, pravičnosti in miru na svetu;\nker sta zanikanje in teptanje človekovih pravic pripeljala do barbarskih\ndejanj, žaljivih za človeško vest, in ker je bila stvaritev sveta, v\nkaterem bi imeli vsi ljudje svobodo govora in verovanja in v katerem ne\nbi živeli v strahu in pomanjkanju, spoznana za najvišje prizadevanje\nčloveštva;\nker je nujno potrebno, da se človekove pravice zavarujejo z močjo prava,\nda človek ne bi bil prisiljen zatekati se v skrajni sili k uporu zoper\ntiranijo in nasilje;\nker je nujno potrebno pospeševati razvoj prijateljskih odnosov med\nnarodi;\nker so ljudstva Združenih narodov ponovno potrdila svojo vero v temeljne\nčlovekove pravice in dostojanstvo in vrednost človekove osebnosti, v\nenakopravnost moških in žensk in se odločila, da bodo podpirala družbeni\nnapredek in ustvarjanje boljših življenjskih pogojev v večji svobodi;\nker so se vse države članice zavezale, da bodo, v sodelovanju z\nZdruženimi narodi, pospeševale splošno in resnično spoštovanje\nčlovekovih pravic in temeljnih svoboščin;\nker je skupno razumevanje teh pravic in svoboščin največjega pomena za\npopolno uresničitev te zaveze,\nGeneralna skupščina razglaša\nTo splošno deklaracijo človekovih pravic kot skupen ideal vseh ljudstev\nin vseh narodov z namenom, da bi vsi organi družbe in vsi posamezniki,\nvedno v skladu s to Deklaracijo, pri pouku in vzgoji razvijali\nspoštovanje teh pravic in svoboščin ter s postopnimi državnimi in\nmednarodnimi ukrepi zagotovili in zavarovali njihovo splošno in resnično\npriznanje in spoštovanje, tako med narodi držav članic samih, kakor tudi\nmed ljudstvi ozemelj pod njihovo oblastjo.\n1. člen\nVsi ljudje se rodijo svobodni in imajo enako dostojanstvo in enake\npravice. Obdarjeni so z razumom in vestjo in bi morali ravnati drug z\ndrugim kakor bratje.\n2. člen\nVsakdo je upravičen do uživanja vseh pravic in svoboščin, ki so\nrazglašene s to Deklaracijo, ne glede na raso, barvo kože, spol, jezik,\nvero, politično ali drugo prepričanje, narodno ali socialno pripadnost,\npremoženje, rojstvo ali kakršnokoli drugo okoliščino.",
            "Image": "184e45e36df8124033156de92b4fc4f5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nadalje ni dopustno nikakršno razlikovanje glede na politično ali pravno\nureditev ali mednarodni položaj dežele ali ozemlja, ki mu kdo pripada,\npa naj bo to ozemlje neodvisno, pod skrbništvom, nesamoupravno ali\nkakorkoli omejeno v svoji suverenosti.\n3. člen\nVsakdo ima pravico do življenja, do prostosti in do osebne varnosti.\n4. člen\nNihče ne sme biti držan ne v suženjstvu ne v tlačanski odvisnosti;\nsuženjstvo in trgovina s sužnji v kakršnikoli obliki sta prepovedana.\n5. člen\nNihče ne sme biti podvržen mučenju ali okrutnemu, nečloveškemu ali\nponižujočemu ravnanju ali kaznovanju.\n6. člen\nVsakdo ima povsod pravico do priznanja pravne sposobnosti.\n7. člen\nVsi so enaki pred zakonom, vsi, brez diskriminacije, imajo pravico do\nenakega pravnega varstva. Vsi imajo pravico do enakega varstva pred\nsleherno diskriminacijo, ki bi kršila to Deklaracijo, kakor tudi pred\nvsakim ščuvanjem k takšni diskriminaciji.\n8. člen\nVsakdo ima pravico do učinkovitega pravnega sredstva pri pristojnih\ndržavnih sodnih oblasteh proti dejanjem, ki kršijo temeljne pravice,\npriznane mu po ustavi ali zakonu.\n9. člen\nNihče ne sme biti samovoljno zaprt, pridržan ali izgnan.\n10. člen\nVsakdo je pri odločanju o njegovih pravicah in dolžnostih in v primeru\nkakršnekoli kazenske obtožbe zoper njega upravičen ob polni enakosti do\npravičnega in javnega obravnavanja pred neodvisnim in nepristranskim\nsodiščem.\n11. člen\nVsakdo, ki je obtožen kaznivega dejanja, ima pravico, da velja za\nnedolžnega, dokler ni spoznan za krivega v skladu z zakonom, v javnem\npostopku, v katerem so mu dane vse možnosti, potrebne za njegovo\nobrambo.\nNihče ne sme biti spoznan za krivega kateregakoli kaznivega dejanja\nzaradi kakršnegakoli ravnanja ali opustitve, ki v času storitve ni bilo\nkaznivo dejanje po notranjem ali mednarodnem pravu. Prav tako se ne sme",
            "Image": "11cc2e7e2bcf68872eed5ec7071051c6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "izreči strožja kazen od tiste, ki je bila predpisana v času storitve\nkaznivega dejanja.\n12. člen\nNikogar se ne sme nadlegovati s samovoljnim vmešavanjem v njegovo\nzasebno življenje, v njegovo družino, v njegovo stanovanje ali njegovo\ndopisovanje in tudi ne z napadi na njegovo čast in ugled. Vsakdo ima\npravico do zakonskega varstva pred takšnim vmešavanjem ali takšnimi\nnapadi.\n13. člen\nVsakdo ima pravico do svobodnega gibanja in izbire prebivališča znotraj\nmeja določene države.\nVsakdo ima pravico zapustiti katerokoli državo, vključno s svojo lastno,\nin vrniti se v svojo državo.\n14. člen\nVsakdo ima pravico v drugih državah iskati in uživati pribežališče pred\npreganjanjem.\nNa to pravico se ni mogoče sklicevati v primeru pregona, ki dejansko\ntemelji na nepolitičnih kaznivih dejanjih, ki so v nasprotju s cilji in\nnačeli Združenih narodov.\n15. člen\nVsakdo ima pravico do državljanstva.\nNikomur se ne sme samovoljno vzeti državljanstvo ali zakonita pravica do\nspremembe državljanstva.\n16. člen\nPolnoletni moški in ženske imajo brez kakršnihkoli omejitev glede na\nraso, državljanstvo ali vero, pravico skleniti zakonsko zvezo in\nustanoviti družino. Upravičeni so do enakih pravic v zvezi z zakonsko\nzvezo, tako med zakonsko zvezo, kot tudi, ko ta preneha.\nZakonska zveza se sme skleniti samo s svobodno in polno privolitvijo\nobeh bodočih zakoncev.\nDružina je naravna in temeljna celica družbe in ima pravico do\ndružbenega in državnega varstva.\n17. člen\nVsakdo ima pravico do premoženja, tako sam, kakor tudi skupno z drugimi.\nNikomur ne sme biti premoženje samovoljno vzeto.\n18. člen\nVsakdo ima pravico do svobode misli, vesti in veroizpovedi; ta pravica",
            "Image": "2c48589e5656598ab6e39cf01388fb7e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "vključuje svobodo spreminjati prepričanje ali vero, kakor tudi njuno\nsvobodno, javno ali zasebno izražanje, bodisi posamezno ali v skupnosti\nz drugimi, s poučevanjem, z izpolnjevanjem verskih dolžnosti, z\nbogoslužjem in opravljanjem obredov.\n19. člen\nVsakdo ima pravico do svobode mišljenja in izražanja, vštevši pravico,\nda nihče ne sme biti nadlegovan zaradi svojega mišljenja, in pravico, da\nlahko vsak išče, sprejema in širi informacije in ideje s kakršnimikoli\nsredstvi in ne glede na meje.\n20. člen\nVsakdo ima pravico do svobodnega in mirnega zbiranja in združevanja.\nNikogar se ne sme prisiliti k članstvu v katerokoli društvo.\n21. člen\nVsakdo ima pravico sodelovati pri opravljanju javnih zadev svoje države\nbodisi neposredno ali pa po svobodno izbranih predstavnikih.\nVsakdo ima pod enakimi pogoji pravico do javnih služb v svoji državi.\nVolja ljudstva je temelj javne oblasti; ta volja se mora izražati v\nobčasnih in poštenih volitvah, ki morajo biti splošne, ob načelu\nenakosti in tajnega glasovanja ali po kakšnem drugem enakovrednem\npostopku, ki zagotavlja svobodo glasovanja.\n22. člen\nVsakdo ima kot član družbe pravico do socialne varnosti in pravico do\nuživanja, s pomočjo prizadevanja svojih skupnosti in mednarodnega\nsodelovanja in v skladu z ureditvijo in sredstvi neke države,\nekonomskih, socialnih in kulturnih pravic, nepogrešljivih za njegovo\ndostojanstvo in svoboden razvoj njegove osebnosti.\n23. člen\nVsakdo ima pravico do dela in proste izbire zaposlitve, do pravičnih in\nzadovoljivih delovnih pogojev in do varstva pred brezposelnostjo.\nVsakdo ima, brez kakršnekoli diskriminacije, pravico do enakega plačila\nza enako delo.\nVsakdo, kdor dela, ima pravico do pravične in zadovoljive nagrade, ki\nzagotavlja njemu in njegovi družini človeka vreden obstoj in ki naj se\npo potrebi dopolni z drugimi sredstvi socialnega varstva.\nVsakdo ima pravico sodelovati pri ustanavljanju sindikata ali pridružiti\nse sindikatu za zavarovanje svojih interesov.\n24. člen\nVsakdo ima pravico do počitka in prostega časa, vključno z razumno\nomejitvijo delovnih ur , in pravico do občasnega plačanega dopusta.",
            "Image": "481d261c7f7ad0171c780fa69c49f979"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "25. člen\nVsakdo ima pravico do takšne življenjske ravni, ki zagotavlja njemu in\nnjegovi družini zdravje in blaginjo, vključno s hrano, obleko,\nstanovanjem, zdravniško oskrbo in potrebnimi socialnimi storitvami;\npravico do varstva v primeru brezposelnosti, bolezni, delovne\nnezmožnosti, vdovstva ter starosti ali druge nezmožnosti pridobivanja\nživljenjskih sredstev zaradi okoliščin, neodvisnih od njegove volje.\nMaterinstvo in otroštvo sta upravičena do posebne skrbi in pomoči. Vsi\notroci, bodisi da so rojeni kot zakonski ali zunaj zakonske skupnosti,\nuživajo enako socialno varstvo.\n26. člen\nVsakdo ima pravico do izobraževanja. Izobraževanje mora biti brezplačno\nvsaj na začetni stopnji. Šolanje na začetni stopnji mora biti obvezno.\nTehnično in poklicno šolanje mora biti splošno dostopno. Višje šolanje\nmora biti na osnovi doseženih uspehov vsem enako dostopno.\nIzobraževanje mora biti usmerjeno k polnemu razvoju človekove osebnosti\nin utrjevanju spoštovanja človekovih pravic in temeljnih svoboščin.\nPospeševati mora razumevanje, strpnost in prijateljstvo med vsemi narodi\nin med rasami in verskimi skupinami ter pospeševati dejavnost Združenih\nnarodov in ohranitev miru.\nStarši imajo prednostno pravico pri izbiri vrste izobraževanja svojih\notrok.\n27. člen\nVsakdo ima pravico prosto se udeleževati kulturnega življenja svoje\nskupnosti, uživati umetnost in sodelovati pri napredku znanosti in biti\ndeležen koristi, ki iz tega izhajajo.\nVsakdo ima pravico do varstva moralnih in premoženjskih koristi, ki\nizhajajo iz kateregakoli znanstvenega, književnega ali umetniškega dela,\nkaterega avtor je.\n28. člen\nVsakdo je upravičen do družbenega in mednarodnega reda, v katerem se\nlahko v polni meri uresničujejo pravice in svoboščine, določene v tej\nDeklaraciji.\n29. člen\nVsakdo ima dolžnosti do skupnosti, v kateri je edino mogoč svoboden in\npopoln razvoj njegove osebnosti.\nPri izvajanju svojih pravic in svoboščin je vsakdo podvržen samo takšnim\nomejitvam, ki so določene z zakonom, katerih izključni namen je\nzavarovati obvezno priznanje in spoštovanje pravic in svoboščin drugih\nter izpolnjevanje pravičnih zahtev morale, javnega reda in splošne\nblaginje v demokratični družbi.",
            "Image": "6580b55fa6b5f0be25b01a119a9180b7"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Te pravice in svoboščine se v nobenem primeru ne smejo izvajati v\nnasprotju s cilji in načeli Združenih narodov.\n30. člen\nNobene določbe te Deklaracije se ne sme razlagati tako, kot da iz nje\nizhaja za državo, skupino ali posameznika kakršnakoli pravica do\nkakršnegakoli delovanja ali dejanja, ki bi hotelo uničiti v njej\ndoločene pravice in svoboščine.",
            "Image": "43752ab8b52835ad2272a3e3c2de9d23"
        }
    }
}
