{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470606,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Splošna deklaracija človekovih pravic\nPreambula\nker pomeni priznanje prirojenega človeškega dostojanstva vseh članov človeške družbe in\nnjihovih enakih in neodtujljivih pravic temelj svobode, pravičnosti in miru na svetu;\nker sta zanikanje in teptanje človekovih pravic pripeljala do barbarskih dejanj, žaljivih za\nčloveško vest, in ker je bila stvaritev sveta, v katerem bi imeli vsi ljudje svobodo govora in\nverovanja in v katerem ne bi živeli v strahu in pomanjkanju, spoznana za najvišje prizadevanje\nčloveštva;\nker je nujno potrebno, da se človekove pravice zavarujejo z močjo prava, da človek ne bi bil\nprisiljen zatekati se v skrajni sili k uporu zoper tiranijo in nasilje;\nker je nujno potrebno pospeševati razvoj prijateljskih odnosov med narodi;\nker so ljudstva Združenih narodov ponovno potrdila svojo vero v temeljne človekove pravice in\ndostojanstvo in vrednost človekove osebnosti, v enakopravnost moških in žensk in se odločila,\nda bodo podpirala družbeni napredek in ustvarjanje boljših življenjskih pogojev v večji\nsvobodi;\nker so se vse države članice zavezale, da bodo, v sodelovanju z Združenimi narodi, pospeševale\nsplošno in resnično spoštovanje človekovih pravic in temeljnih svoboščin;\nker je skupno razumevanje teh pravic in svoboščin največjega pomena za popolno uresničitev te\nzaveze,\nGeneralna skupščina razglaša\nTo splošno deklaracijo človekovih pravic kot skupen ideal vseh ljudstev in vseh narodov z\nnamenom, da bi vsi organi družbe in vsi posamezniki, vedno v skladu s to Deklaracijo, pri pouku\nin vzgoji razvijali spoštovanje teh pravic in svoboščin ter s postopnimi državnimi in\nmednarodnimi ukrepi zagotovili in zavarovali njihovo splošno in resnično priznanje in\nspoštovanje, tako med narodi držav članic samih, kakor tudi med ljudstvi ozemelj pod njihovo\noblastjo.\n1. člen\nVsi ljudje se rodijo svobodni in imajo enako dostojanstvo in enake pravice. Obdarjeni so z\nrazumom in vestjo in bi morali ravnati drug z drugim kakor bratje.\n2. člen\nVsakdo je upravičen do uživanja vseh pravic in svoboščin, ki so razglašene s to Deklaracijo, ne\nglede na raso, barvo kože, spol, jezik, vero, politično ali drugo prepričanje, narodno ali\nsocialno pripadnost, premoženje, rojstvo ali kakršnokoli drugo okoliščino.\nNadalje ni dopustno nikakršno razlikovanje glede na politično ali pravno ureditev ali\nmednarodni položaj dežele ali ozemlja, ki mu kdo pripada, pa naj bo to ozemlje neodvisno, pod\nskrbništvom, nesamoupravno ali kakorkoli omejeno v svoji suverenosti.\n3. člen\nVsakdo ima pravico do življenja, do prostosti in do osebne varnosti.\n4. člen\nNihče ne sme biti držan ne v suženjstvu ne v tlačanski odvisnosti; suženjstvo in trgovina s\nsužnji v kakršnikoli obliki sta prepovedana.\n5. člen\nNihče ne sme biti podvržen mučenju ali okrutnemu, nečloveškemu ali ponižujočemu ravnanju ali\nkaznovanju.\n6. člen\nVsakdo ima povsod pravico do priznanja pravne sposobnosti.\n7. člen\nVsi so enaki pred zakonom, vsi, brez diskriminacije, imajo pravico do enakega pravnega varstva.\nVsi imajo pravico do enakega varstva pred sleherno diskriminacijo, ki bi kršila to Deklaracijo,",
            "Image": "a995d85b0f88838274575cca70be8859"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "kakor tudi pred vsakim ščuvanjem k takšni diskriminaciji.\n8. člen\nVsakdo ima pravico do učinkovitega pravnega sredstva pri pristojnih državnih sodnih oblasteh\nproti dejanjem, ki kršijo temeljne pravice, priznane mu po ustavi ali zakonu.\n9. člen\nNihče ne sme biti samovoljno zaprt, pridržan ali izgnan.\n10. člen\nVsakdo je pri odločanju o njegovih pravicah in dolžnostih in v primeru kakršnekoli kazenske\nobtožbe zoper njega upravičen ob polni enakosti do pravičnega in javnega obravnavanja pred\nneodvisnim in nepristranskim sodiščem.\n11. člen\nVsakdo, ki je obtožen kaznivega dejanja, ima pravico, da velja za nedolžnega, dokler ni spoznan\nza krivega v skladu z zakonom, v javnem postopku, v katerem so mu dane vse možnosti, potrebne\nza njegovo obrambo.\nNihče ne sme biti spoznan za krivega kateregakoli kaznivega dejanja zaradi kakršnegakoli\nravnanja ali opustitve, ki v času storitve ni bilo kaznivo dejanje po notranjem ali mednarodnem\npravu. Prav tako se ne sme izreči strožja kazen od tiste, ki je bila predpisana v času storitve\nkaznivega dejanja.\n12. člen\nNikogar se ne sme nadlegovati s samovoljnim vmešavanjem v njegovo zasebno življenje, v njegovo\ndružino, v njegovo stanovanje ali njegovo dopisovanje in tudi ne z napadi na njegovo čast in\nugled. Vsakdo ima pravico do zakonskega varstva pred takšnim vmešavanjem ali takšnimi napadi.\n13. člen\nVsakdo ima pravico do svobodnega gibanja in izbire prebivališča znotraj meja določene države.\nVsakdo ima pravico zapustiti katerokoli državo, vključno s svojo lastno, in vrniti se v svojo\ndržavo.\n14. člen\nVsakdo ima pravico v drugih državah iskati in uživati pribežališče pred preganjanjem.\nNa to pravico se ni mogoče sklicevati v primeru pregona, ki dejansko temelji na nepolitičnih\nkaznivih dejanjih, ki so v nasprotju s cilji in načeli Združenih narodov.\n15. člen\nVsakdo ima pravico do državljanstva.\nNikomur se ne sme samovoljno vzeti državljanstvo ali zakonita pravica do spremembe\ndržavljanstva.\n16. člen\nPolnoletni moški in ženske imajo brez kakršnihkoli omejitev glede na raso, državljanstvo ali\nvero, pravico skleniti zakonsko zvezo in ustanoviti družino. Upravičeni so do enakih pravic v\nzvezi z zakonsko zvezo, tako med zakonsko zvezo, kot tudi, ko ta preneha.\nZakonska zveza se sme skleniti samo s svobodno in polno privolitvijo obeh bodočih zakoncev.\nDružina je naravna in temeljna celica družbe in ima pravico do družbenega in državnega varstva.\n17. člen\nVsakdo ima pravico do premoženja, tako sam, kakor tudi skupno z drugimi.\nNikomur ne sme biti premoženje samovoljno vzeto.\n18. člen\nVsakdo ima pravico do svobode misli, vesti in veroizpovedi; ta pravica vključuje svobodo\nspreminjati prepričanje ali vero, kakor tudi njuno svobodno, javno ali zasebno izražanje,\nbodisi posamezno ali v skupnosti z drugimi, s poučevanjem, z izpolnjevanjem verskih dolžnosti,",
            "Image": "0be77f63742e74dc47bf70fa0af4e6ac"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "z bogoslužjem in opravljanjem obredov.\n19. člen\nVsakdo ima pravico do svobode mišljenja in izražanja, vštevši pravico, da nihče ne sme biti\nnadlegovan zaradi svojega mišljenja, in pravico, da lahko vsak išče, sprejema in širi\ninformacije in ideje s kakršnimikoli sredstvi in ne glede na meje.\n20. člen\nVsakdo ima pravico do svobodnega in mirnega zbiranja in združevanja.\nNikogar se ne sme prisiliti k članstvu v katerokoli društvo.\n21. člen\nVsakdo ima pravico sodelovati pri opravljanju javnih zadev svoje države bodisi neposredno ali\npa po svobodno izbranih predstavnikih.\nVsakdo ima pod enakimi pogoji pravico do javnih služb v svoji državi.\nVolja ljudstva je temelj javne oblasti; ta volja se mora izražati v občasnih in poštenih\nvolitvah, ki morajo biti splošne, ob načelu enakosti in tajnega glasovanja ali po kakšnem\ndrugem enakovrednem postopku, ki zagotavlja svobodo glasovanja.\n22. člen\nVsakdo ima kot član družbe pravico do socialne varnosti in pravico do uživanja, s pomočjo\nprizadevanja svojih skupnosti in mednarodnega sodelovanja in v skladu z ureditvijo in sredstvi\nneke države, ekonomskih, socialnih in kulturnih pravic, nepogrešljivih za njegovo dostojanstvo\nin svoboden razvoj njegove osebnosti.\n23. člen\nVsakdo ima pravico do dela in proste izbire zaposlitve, do pravičnih in zadovoljivih delovnih\npogojev in do varstva pred brezposelnostjo.\nVsakdo ima, brez kakršnekoli diskriminacije, pravico do enakega plačila za enako delo.\nVsakdo, kdor dela, ima pravico do pravične in zadovoljive nagrade, ki zagotavlja njemu in\nnjegovi družini človeka vreden obstoj in ki naj se po potrebi dopolni z drugimi sredstvi\nsocialnega varstva.\nVsakdo ima pravico sodelovati pri ustanavljanju sindikata ali pridružiti se sindikatu za\nzavarovanje svojih interesov.\n24. člen\nVsakdo ima pravico do počitka in prostega časa, vključno z razumno omejitvijo delovnih ur , in\npravico do občasnega plačanega dopusta.\n25. člen\nVsakdo ima pravico do takšne življenjske ravni, ki zagotavlja njemu in njegovi družini zdravje\nin blaginjo, vključno s hrano, obleko, stanovanjem, zdravniško oskrbo in potrebnimi socialnimi\nstoritvami; pravico do varstva v primeru brezposelnosti, bolezni, delovne nezmožnosti, vdovstva\nter starosti ali druge nezmožnosti pridobivanja življenjskih sredstev zaradi okoliščin,\nneodvisnih od njegove volje.\nMaterinstvo in otroštvo sta upravičena do posebne skrbi in pomoči. Vsi otroci, bodisi da so\nrojeni kot zakonski ali zunaj zakonske skupnosti, uživajo enako socialno varstvo.\n26. člen\nVsakdo ima pravico do izobraževanja. Izobraževanje mora biti brezplačno vsaj na začetni\nstopnji. Šolanje na začetni stopnji mora biti obvezno. Tehnično in poklicno šolanje mora biti\nsplošno dostopno. Višje šolanje mora biti na osnovi doseženih uspehov vsem enako dostopno.\nIzobraževanje mora biti usmerjeno k polnemu razvoju človekove osebnosti in utrjevanju\nspoštovanja človekovih pravic in temeljnih svoboščin. Pospeševati mora razumevanje, strpnost in\nprijateljstvo med vsemi narodi in med rasami in verskimi skupinami ter pospeševati dejavnost\nZdruženih narodov in ohranitev miru.\nStarši imajo prednostno pravico pri izbiri vrste izobraževanja svojih otrok.",
            "Image": "363331eff1f696e1b2666b597c4abc6c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "27. člen\nVsakdo ima pravico prosto se udeleževati kulturnega življenja svoje skupnosti, uživati umetnost\nin sodelovati pri napredku znanosti in biti deležen koristi, ki iz tega izhajajo.\nVsakdo ima pravico do varstva moralnih in premoženjskih koristi, ki izhajajo iz kateregakoli\nznanstvenega, književnega ali umetniškega dela, katerega avtor je.\n28. člen\nVsakdo je upravičen do družbenega in mednarodnega reda, v katerem se lahko v polni meri\nuresničujejo pravice in svoboščine, določene v tej Deklaraciji.\n29. člen\nVsakdo ima dolžnosti do skupnosti, v kateri je edino mogoč svoboden in popoln razvoj njegove\nosebnosti.\nPri izvajanju svojih pravic in svoboščin je vsakdo podvržen samo takšnim omejitvam, ki so\ndoločene z zakonom, katerih izključni namen je zavarovati obvezno priznanje in spoštovanje\npravic in svoboščin drugih ter izpolnjevanje pravičnih zahtev morale, javnega reda in splošne\nblaginje v demokratični družbi.\nTe pravice in svoboščine se v nobenem primeru ne smejo izvajati v nasprotju s cilji in načeli\nZdruženih narodov.\n30. člen\nNobene določbe te Deklaracije se ne sme razlagati tako, kot da iz nje izhaja za državo, skupino\nali posameznika kakršnakoli pravica do kakršnegakoli delovanja ali dejanja, ki bi hotelo\nuničiti v njej določene pravice in svoboščine.",
            "Image": "d21b372e7ece250df991e301af0e52b5"
        }
    }
}
