{
    "MetaData": {
        "Author": null,
        "Creation_Date": 1581470716,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "88a0c52c847344907190681dd41b941e",
            "Index": 0,
            "Label": "1",
            "Size": [
                595.0,
                842.0
            ],
            "Text": "Splošna deklaracija človekovih pravic\nPreambula\nker pomeni priznanje prirojenega človeškega dostojanstva vseh članov človeške družbe in\nnjihovih enakih in neodtujljivih pravic temelj svobode, pravičnosti in miru na svetu;\nker sta zanikanje in teptanje človekovih pravic pripeljala do barbarskih dejanj,\nžaljivih za človeško vest, in ker je bila stvaritev sveta, v katerem bi imeli vsi\nljudje svobodo govora in verovanja in v katerem ne bi živeli v strahu in pomanjkanju,\nspoznana za najvišje prizadevanje človeštva;\nker je nujno potrebno, da se človekove pravice zavarujejo z močjo prava, da človek ne\nbi bil prisiljen zatekati se v skrajni sili k uporu zoper tiranijo in nasilje;\nker je nujno potrebno pospeševati razvoj prijateljskih odnosov med narodi;\nker so ljudstva Združenih narodov ponovno potrdila svojo vero v temeljne človekove\npravice in dostojanstvo in vrednost človekove osebnosti, v enakopravnost moških in\nžensk in se odločila, da bodo podpirala družbeni napredek in ustvarjanje boljših\nživljenjskih pogojev v večji svobodi;\nker so se vse države članice zavezale, da bodo, v sodelovanju z Združenimi narodi,\npospeševale splošno in resnično spoštovanje človekovih pravic in temeljnih svoboščin;\nker je skupno razumevanje teh pravic in svoboščin največjega pomena za popolno\nuresničitev te zaveze,\nGeneralna skupščina razglaša\nTo splošno deklaracijo človekovih pravic kot skupen ideal vseh ljudstev in vseh narodov\nz namenom, da bi vsi organi družbe in vsi posamezniki, vedno v skladu s to Deklaracijo,\npri pouku in vzgoji razvijali spoštovanje teh pravic in svoboščin ter s postopnimi\ndržavnimi in mednarodnimi ukrepi zagotovili in zavarovali njihovo splošno in resnično\npriznanje in spoštovanje, tako med narodi držav članic samih, kakor tudi med ljudstvi\nozemelj pod njihovo oblastjo.\n1. člen\nVsi ljudje se rodijo svobodni in imajo enako dostojanstvo in enake pravice. Obdarjeni\nso z razumom in vestjo in bi morali ravnati drug z drugim kakor bratje.\n2. člen\nVsakdo je upravičen do uživanja vseh pravic in svoboščin, ki so razglašene s to\nDeklaracijo, ne glede na raso, barvo kože, spol, jezik, vero, politično ali drugo\nprepričanje, narodno ali socialno pripadnost, premoženje, rojstvo ali kakršnokoli drugo\nokoliščino.\nNadalje ni dopustno nikakršno razlikovanje glede na politično ali pravno ureditev ali\nmednarodni položaj dežele ali ozemlja, ki mu kdo pripada, pa naj bo to ozemlje\nneodvisno, pod skrbništvom, nesamoupravno ali kakorkoli omejeno v svoji suverenosti.\n3. člen\nVsakdo ima pravico do življenja, do prostosti in do osebne varnosti."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "95a324bbc1e965a2be2e4355d4b983e4",
            "Index": 1,
            "Label": "2",
            "Size": [
                595.0,
                842.0
            ],
            "Text": "4. člen\nNihče ne sme biti držan ne v suženjstvu ne v tlačanski odvisnosti; suženjstvo in\ntrgovina s sužnji v kakršnikoli obliki sta prepovedana.\n5. člen\nNihče ne sme biti podvržen mučenju ali okrutnemu, nečloveškemu ali ponižujočemu ravnanju\nali kaznovanju.\n6. člen\nVsakdo ima povsod pravico do priznanja pravne sposobnosti.\n7. člen\nVsi so enaki pred zakonom, vsi, brez diskriminacije, imajo pravico do enakega pravnega\nvarstva. Vsi imajo pravico do enakega varstva pred sleherno diskriminacijo, ki bi\nkršila to Deklaracijo, kakor tudi pred vsakim ščuvanjem k takšni diskriminaciji.\n8. člen\nVsakdo ima pravico do učinkovitega pravnega sredstva pri pristojnih državnih sodnih\noblasteh proti dejanjem, ki kršijo temeljne pravice, priznane mu po ustavi ali zakonu.\n9. člen\nNihče ne sme biti samovoljno zaprt, pridržan ali izgnan.\n10. člen\nVsakdo je pri odločanju o njegovih pravicah in dolžnostih in v primeru kakršnekoli\nkazenske obtožbe zoper njega upravičen ob polni enakosti do pravičnega in javnega\nobravnavanja pred neodvisnim in nepristranskim sodiščem.\n11. člen\nVsakdo, ki je obtožen kaznivega dejanja, ima pravico, da velja za nedolžnega, dokler ni\nspoznan za krivega v skladu z zakonom, v javnem postopku, v katerem so mu dane vse\nmožnosti, potrebne za njegovo obrambo.\nNihče ne sme biti spoznan za krivega kateregakoli kaznivega dejanja zaradi\nkakršnegakoli ravnanja ali opustitve, ki v času storitve ni bilo kaznivo dejanje po\nnotranjem ali mednarodnem pravu. Prav tako se ne sme izreči strožja kazen od tiste, ki\nje bila predpisana v času storitve kaznivega dejanja.\n12. člen\nNikogar se ne sme nadlegovati s samovoljnim vmešavanjem v njegovo zasebno življenje, v\nnjegovo družino, v njegovo stanovanje ali njegovo dopisovanje in tudi ne z napadi na\nnjegovo čast in ugled. Vsakdo ima pravico do zakonskega varstva pred takšnim\nvmešavanjem ali takšnimi napadi.\n13. člen\nVsakdo ima pravico do svobodnega gibanja in izbire prebivališča znotraj meja določene\ndržave."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "ff254a3d6495ae5f3d7918409456b759",
            "Index": 2,
            "Label": "3",
            "Size": [
                595.0,
                842.0
            ],
            "Text": "Vsakdo ima pravico zapustiti katerokoli državo, vključno s svojo lastno, in vrniti se v\nsvojo državo.\n14. člen\nVsakdo ima pravico v drugih državah iskati in uživati pribežališče pred preganjanjem.\nNa to pravico se ni mogoče sklicevati v primeru pregona, ki dejansko temelji na\nnepolitičnih kaznivih dejanjih, ki so v nasprotju s cilji in načeli Združenih narodov.\n15. člen\nVsakdo ima pravico do državljanstva.\nNikomur se ne sme samovoljno vzeti državljanstvo ali zakonita pravica do spremembe\ndržavljanstva.\n16. člen\nPolnoletni moški in ženske imajo brez kakršnihkoli omejitev glede na raso,\ndržavljanstvo ali vero, pravico skleniti zakonsko zvezo in ustanoviti družino.\nUpravičeni so do enakih pravic v zvezi z zakonsko zvezo, tako med zakonsko zvezo, kot\ntudi, ko ta preneha.\nZakonska zveza se sme skleniti samo s svobodno in polno privolitvijo obeh bodočih\nzakoncev.\nDružina je naravna in temeljna celica družbe in ima pravico do družbenega in državnega\nvarstva.\n17. člen\nVsakdo ima pravico do premoženja, tako sam, kakor tudi skupno z drugimi.\nNikomur ne sme biti premoženje samovoljno vzeto.\n18. člen\nVsakdo ima pravico do svobode misli, vesti in veroizpovedi; ta pravica vključuje\nsvobodo spreminjati prepričanje ali vero, kakor tudi njuno svobodno, javno ali zasebno\nizražanje, bodisi posamezno ali v skupnosti z drugimi, s poučevanjem, z izpolnjevanjem\nverskih dolžnosti, z bogoslužjem in opravljanjem obredov.\n19. člen\nVsakdo ima pravico do svobode mišljenja in izražanja, vštevši pravico, da nihče ne sme\nbiti nadlegovan zaradi svojega mišljenja, in pravico, da lahko vsak išče, sprejema in\nširi informacije in ideje s kakršnimikoli sredstvi in ne glede na meje.\n20. člen\nVsakdo ima pravico do svobodnega in mirnega zbiranja in združevanja.\nNikogar se ne sme prisiliti k članstvu v katerokoli društvo.\n21. člen"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "18e77a307991748c72961f373e13a4a9",
            "Index": 3,
            "Label": "4",
            "Size": [
                595.0,
                842.0
            ],
            "Text": "Vsakdo ima pravico sodelovati pri opravljanju javnih zadev svoje države bodisi\nneposredno ali pa po svobodno izbranih predstavnikih.\nVsakdo ima pod enakimi pogoji pravico do javnih služb v svoji državi.\nVolja ljudstva je temelj javne oblasti; ta volja se mora izražati v občasnih in\npoštenih volitvah, ki morajo biti splošne, ob načelu enakosti in tajnega glasovanja ali\npo kakšnem drugem enakovrednem postopku, ki zagotavlja svobodo glasovanja.\n22. člen\nVsakdo ima kot član družbe pravico do socialne varnosti in pravico do uživanja, s\npomočjo prizadevanja svojih skupnosti in mednarodnega sodelovanja in v skladu z\nureditvijo in sredstvi neke države, ekonomskih, socialnih in kulturnih pravic,\nnepogrešljivih za njegovo dostojanstvo in svoboden razvoj njegove osebnosti.\n23. člen\nVsakdo ima pravico do dela in proste izbire zaposlitve, do pravičnih in zadovoljivih\ndelovnih pogojev in do varstva pred brezposelnostjo.\nVsakdo ima, brez kakršnekoli diskriminacije, pravico do enakega plačila za enako delo.\nVsakdo, kdor dela, ima pravico do pravične in zadovoljive nagrade, ki zagotavlja njemu\nin njegovi družini človeka vreden obstoj in ki naj se po potrebi dopolni z drugimi\nsredstvi socialnega varstva.\nVsakdo ima pravico sodelovati pri ustanavljanju sindikata ali pridružiti se sindikatu\nza zavarovanje svojih interesov.\n24. člen\nVsakdo ima pravico do počitka in prostega časa, vključno z razumno omejitvijo delovnih\nur , in pravico do občasnega plačanega dopusta.\n25. člen\nVsakdo ima pravico do takšne življenjske ravni, ki zagotavlja njemu in njegovi družini\nzdravje in blaginjo, vključno s hrano, obleko, stanovanjem, zdravniško oskrbo in\npotrebnimi socialnimi storitvami; pravico do varstva v primeru brezposelnosti, bolezni,\ndelovne nezmožnosti, vdovstva ter starosti ali druge nezmožnosti pridobivanja\nživljenjskih sredstev zaradi okoliščin, neodvisnih od njegove volje.\nMaterinstvo in otroštvo sta upravičena do posebne skrbi in pomoči. Vsi otroci, bodisi\nda so rojeni kot zakonski ali zunaj zakonske skupnosti, uživajo enako socialno varstvo.\n26. člen\nVsakdo ima pravico do izobraževanja. Izobraževanje mora biti brezplačno vsaj na začetni\nstopnji. Šolanje na začetni stopnji mora biti obvezno. Tehnično in poklicno šolanje\nmora biti splošno dostopno. Višje šolanje mora biti na osnovi doseženih uspehov vsem\nenako dostopno.\nIzobraževanje mora biti usmerjeno k polnemu razvoju človekove osebnosti in utrjevanju\nspoštovanja človekovih pravic in temeljnih svoboščin. Pospeševati mora razumevanje,\nstrpnost in prijateljstvo med vsemi narodi in med rasami in verskimi skupinami ter\npospeševati dejavnost Združenih narodov in ohranitev miru."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "e1ea44b4506f2be5541fe01073b81918",
            "Index": 4,
            "Label": "5",
            "Size": [
                595.0,
                842.0
            ],
            "Text": "Starši imajo prednostno pravico pri izbiri vrste izobraževanja svojih otrok.\n27. člen\nVsakdo ima pravico prosto se udeleževati kulturnega življenja svoje skupnosti, uživati\numetnost in sodelovati pri napredku znanosti in biti deležen koristi, ki iz tega\nizhajajo.\nVsakdo ima pravico do varstva moralnih in premoženjskih koristi, ki izhajajo iz\nkateregakoli znanstvenega, književnega ali umetniškega dela, katerega avtor je.\n28. člen\nVsakdo je upravičen do družbenega in mednarodnega reda, v katerem se lahko v polni meri\nuresničujejo pravice in svoboščine, določene v tej Deklaraciji.\n29. člen\nVsakdo ima dolžnosti do skupnosti, v kateri je edino mogoč svoboden in popoln razvoj\nnjegove osebnosti.\nPri izvajanju svojih pravic in svoboščin je vsakdo podvržen samo takšnim omejitvam, ki\nso določene z zakonom, katerih izključni namen je zavarovati obvezno priznanje in\nspoštovanje pravic in svoboščin drugih ter izpolnjevanje pravičnih zahtev morale,\njavnega reda in splošne blaginje v demokratični družbi.\nTe pravice in svoboščine se v nobenem primeru ne smejo izvajati v nasprotju s cilji in\nnačeli Združenih narodov.\n30. člen\nNobene določbe te Deklaracije se ne sme razlagati tako, kot da iz nje izhaja za državo,\nskupino ali posameznika kakršnakoli pravica do kakršnegakoli delovanja ali dejanja, ki\nbi hotelo uničiti v njej določene pravice in svoboščine."
        }
    }
}
