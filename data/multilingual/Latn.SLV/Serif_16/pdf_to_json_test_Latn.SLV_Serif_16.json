{
    "MetaData": {
        "Author": null,
        "Creation_Date": 1581470674,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "73848482fb6ddcd2ea6346c58be67791",
            "Index": 0,
            "Label": "1",
            "Size": [
                595.0,
                842.0
            ],
            "Text": "Splošna deklaracija človekovih pravic\nPreambula\nker pomeni priznanje prirojenega človeškega dostojanstva vseh članov človeške\ndružbe in njihovih enakih in neodtujljivih pravic temelj svobode, pravičnosti in miru\nna svetu;\nker sta zanikanje in teptanje človekovih pravic pripeljala do barbarskih dejanj, žaljivih\nza človeško vest, in ker je bila stvaritev sveta, v katerem bi imeli vsi ljudje svobodo\ngovora in verovanja in v katerem ne bi živeli v strahu in pomanjkanju, spoznana za\nnajvišje prizadevanje človeštva;\nker je nujno potrebno, da se človekove pravice zavarujejo z močjo prava, da človek ne\nbi bil prisiljen zatekati se v skrajni sili k uporu zoper tiranijo in nasilje;\nker je nujno potrebno pospeševati razvoj prijateljskih odnosov med narodi;\nker so ljudstva Združenih narodov ponovno potrdila svojo vero v temeljne človekove\npravice in dostojanstvo in vrednost človekove osebnosti, v enakopravnost moških in\nžensk in se odločila, da bodo podpirala družbeni napredek in ustvarjanje boljših\nživljenjskih pogojev v večji svobodi;\nker so se vse države članice zavezale, da bodo, v sodelovanju z Združenimi narodi,\npospeševale splošno in resnično spoštovanje človekovih pravic in temeljnih svoboščin;\nker je skupno razumevanje teh pravic in svoboščin največjega pomena za popolno\nuresničitev te zaveze,\nGeneralna skupščina razglaša\nTo splošno deklaracijo človekovih pravic kot skupen ideal vseh ljudstev in vseh\nnarodov z namenom, da bi vsi organi družbe in vsi posamezniki, vedno v skladu s to\nDeklaracijo, pri pouku in vzgoji razvijali spoštovanje teh pravic in svoboščin ter s\npostopnimi državnimi in mednarodnimi ukrepi zagotovili in zavarovali njihovo splošno\nin resnično priznanje in spoštovanje, tako med narodi držav članic samih, kakor tudi\nmed ljudstvi ozemelj pod njihovo oblastjo.\n1. člen\nVsi ljudje se rodijo svobodni in imajo enako dostojanstvo in enake pravice. Obdarjeni\nso z razumom in vestjo in bi morali ravnati drug z drugim kakor bratje.\n2. člen\nVsakdo je upravičen do uživanja vseh pravic in svoboščin, ki so razglašene s to\nDeklaracijo, ne glede na raso, barvo kože, spol, jezik, vero, politično ali drugo\nprepričanje, narodno ali socialno pripadnost, premoženje, rojstvo ali kakršnokoli\ndrugo okoliščino.\nNadalje ni dopustno nikakršno razlikovanje glede na politično ali pravno ureditev ali\nmednarodni položaj dežele ali ozemlja, ki mu kdo pripada, pa naj bo to ozemlje\nneodvisno, pod skrbništvom, nesamoupravno ali kakorkoli omejeno v svoji\nsuverenosti.\n3. člen"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8c35b7aaf59502a0d7ecb0ee673caff6",
            "Index": 1,
            "Label": "2",
            "Size": [
                595.0,
                842.0
            ],
            "Text": "Vsakdo ima pravico do življenja, do prostosti in do osebne varnosti.\n4. člen\nNihče ne sme biti držan ne v suženjstvu ne v tlačanski odvisnosti; suženjstvo in\ntrgovina s sužnji v kakršnikoli obliki sta prepovedana.\n5. člen\nNihče ne sme biti podvržen mučenju ali okrutnemu, nečloveškemu ali ponižujočemu\nravnanju ali kaznovanju.\n6. člen\nVsakdo ima povsod pravico do priznanja pravne sposobnosti.\n7. člen\nVsi so enaki pred zakonom, vsi, brez diskriminacije, imajo pravico do enakega\npravnega varstva. Vsi imajo pravico do enakega varstva pred sleherno diskriminacijo,\nki bi kršila to Deklaracijo, kakor tudi pred vsakim ščuvanjem k takšni diskriminaciji.\n8. člen\nVsakdo ima pravico do učinkovitega pravnega sredstva pri pristojnih državnih sodnih\noblasteh proti dejanjem, ki kršijo temeljne pravice, priznane mu po ustavi ali zakonu.\n9. člen\nNihče ne sme biti samovoljno zaprt, pridržan ali izgnan.\n10. člen\nVsakdo je pri odločanju o njegovih pravicah in dolžnostih in v primeru kakršnekoli\nkazenske obtožbe zoper njega upravičen ob polni enakosti do pravičnega in javnega\nobravnavanja pred neodvisnim in nepristranskim sodiščem.\n11. člen\nVsakdo, ki je obtožen kaznivega dejanja, ima pravico, da velja za nedolžnega, dokler\nni spoznan za krivega v skladu z zakonom, v javnem postopku, v katerem so mu dane\nvse možnosti, potrebne za njegovo obrambo.\nNihče ne sme biti spoznan za krivega kateregakoli kaznivega dejanja zaradi\nkakršnegakoli ravnanja ali opustitve, ki v času storitve ni bilo kaznivo dejanje po\nnotranjem ali mednarodnem pravu. Prav tako se ne sme izreči strožja kazen od tiste,\nki je bila predpisana v času storitve kaznivega dejanja.\n12. člen\nNikogar se ne sme nadlegovati s samovoljnim vmešavanjem v njegovo zasebno\nživljenje, v njegovo družino, v njegovo stanovanje ali njegovo dopisovanje in tudi ne z\nnapadi na njegovo čast in ugled. Vsakdo ima pravico do zakonskega varstva pred\ntakšnim vmešavanjem ali takšnimi napadi.\n13. člen"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a4952d45a70ab5e0753d71366ccd39e3",
            "Index": 2,
            "Label": "3",
            "Size": [
                595.0,
                842.0
            ],
            "Text": "Vsakdo ima pravico do svobodnega gibanja in izbire prebivališča znotraj meja\ndoločene države.\nVsakdo ima pravico zapustiti katerokoli državo, vključno s svojo lastno, in vrniti se v\nsvojo državo.\n14. člen\nVsakdo ima pravico v drugih državah iskati in uživati pribežališče pred preganjanjem.\nNa to pravico se ni mogoče sklicevati v primeru pregona, ki dejansko temelji na\nnepolitičnih kaznivih dejanjih, ki so v nasprotju s cilji in načeli Združenih narodov.\n15. člen\nVsakdo ima pravico do državljanstva.\nNikomur se ne sme samovoljno vzeti državljanstvo ali zakonita pravica do spremembe\ndržavljanstva.\n16. člen\nPolnoletni moški in ženske imajo brez kakršnihkoli omejitev glede na raso,\ndržavljanstvo ali vero, pravico skleniti zakonsko zvezo in ustanoviti družino.\nUpravičeni so do enakih pravic v zvezi z zakonsko zvezo, tako med zakonsko zvezo,\nkot tudi, ko ta preneha.\nZakonska zveza se sme skleniti samo s svobodno in polno privolitvijo obeh bodočih\nzakoncev.\nDružina je naravna in temeljna celica družbe in ima pravico do družbenega in\ndržavnega varstva.\n17. člen\nVsakdo ima pravico do premoženja, tako sam, kakor tudi skupno z drugimi.\nNikomur ne sme biti premoženje samovoljno vzeto.\n18. člen\nVsakdo ima pravico do svobode misli, vesti in veroizpovedi; ta pravica vključuje\nsvobodo spreminjati prepričanje ali vero, kakor tudi njuno svobodno, javno ali\nzasebno izražanje, bodisi posamezno ali v skupnosti z drugimi, s poučevanjem, z\nizpolnjevanjem verskih dolžnosti, z bogoslužjem in opravljanjem obredov.\n19. člen\nVsakdo ima pravico do svobode mišljenja in izražanja, vštevši pravico, da nihče ne\nsme biti nadlegovan zaradi svojega mišljenja, in pravico, da lahko vsak išče, sprejema\nin širi informacije in ideje s kakršnimikoli sredstvi in ne glede na meje.\n20. člen\nVsakdo ima pravico do svobodnega in mirnega zbiranja in združevanja.\nNikogar se ne sme prisiliti k članstvu v katerokoli društvo."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "8cfc41f3df9cee61e07ddb9c6548be3e",
            "Index": 3,
            "Label": "4",
            "Size": [
                595.0,
                842.0
            ],
            "Text": "21. člen\nVsakdo ima pravico sodelovati pri opravljanju javnih zadev svoje države bodisi\nneposredno ali pa po svobodno izbranih predstavnikih.\nVsakdo ima pod enakimi pogoji pravico do javnih služb v svoji državi.\nVolja ljudstva je temelj javne oblasti; ta volja se mora izražati v občasnih in poštenih\nvolitvah, ki morajo biti splošne, ob načelu enakosti in tajnega glasovanja ali po\nkakšnem drugem enakovrednem postopku, ki zagotavlja svobodo glasovanja.\n22. člen\nVsakdo ima kot član družbe pravico do socialne varnosti in pravico do uživanja, s\npomočjo prizadevanja svojih skupnosti in mednarodnega sodelovanja in v skladu z\nureditvijo in sredstvi neke države, ekonomskih, socialnih in kulturnih pravic,\nnepogrešljivih za njegovo dostojanstvo in svoboden razvoj njegove osebnosti.\n23. člen\nVsakdo ima pravico do dela in proste izbire zaposlitve, do pravičnih in zadovoljivih\ndelovnih pogojev in do varstva pred brezposelnostjo.\nVsakdo ima, brez kakršnekoli diskriminacije, pravico do enakega plačila za enako\ndelo.\nVsakdo, kdor dela, ima pravico do pravične in zadovoljive nagrade, ki zagotavlja\nnjemu in njegovi družini človeka vreden obstoj in ki naj se po potrebi dopolni z\ndrugimi sredstvi socialnega varstva.\nVsakdo ima pravico sodelovati pri ustanavljanju sindikata ali pridružiti se sindikatu za\nzavarovanje svojih interesov.\n24. člen\nVsakdo ima pravico do počitka in prostega časa, vključno z razumno omejitvijo\ndelovnih ur , in pravico do občasnega plačanega dopusta.\n25. člen\nVsakdo ima pravico do takšne življenjske ravni, ki zagotavlja njemu in njegovi družini\nzdravje in blaginjo, vključno s hrano, obleko, stanovanjem, zdravniško oskrbo in\npotrebnimi socialnimi storitvami; pravico do varstva v primeru brezposelnosti,\nbolezni, delovne nezmožnosti, vdovstva ter starosti ali druge nezmožnosti\npridobivanja življenjskih sredstev zaradi okoliščin, neodvisnih od njegove volje.\nMaterinstvo in otroštvo sta upravičena do posebne skrbi in pomoči. Vsi otroci, bodisi\nda so rojeni kot zakonski ali zunaj zakonske skupnosti, uživajo enako socialno varstvo.\n26. člen\nVsakdo ima pravico do izobraževanja. Izobraževanje mora biti brezplačno vsaj na\nzačetni stopnji. Šolanje na začetni stopnji mora biti obvezno. Tehnično in poklicno\nšolanje mora biti splošno dostopno. Višje šolanje mora biti na osnovi doseženih\nuspehov vsem enako dostopno.\nIzobraževanje mora biti usmerjeno k polnemu razvoju človekove osebnosti in"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "f717e6f9c7241f76f405ab66906982a2",
            "Index": 4,
            "Label": "5",
            "Size": [
                595.0,
                842.0
            ],
            "Text": "utrjevanju spoštovanja človekovih pravic in temeljnih svoboščin. Pospeševati mora\nrazumevanje, strpnost in prijateljstvo med vsemi narodi in med rasami in verskimi\nskupinami ter pospeševati dejavnost Združenih narodov in ohranitev miru.\nStarši imajo prednostno pravico pri izbiri vrste izobraževanja svojih otrok.\n27. člen\nVsakdo ima pravico prosto se udeleževati kulturnega življenja svoje skupnosti, uživati\numetnost in sodelovati pri napredku znanosti in biti deležen koristi, ki iz tega\nizhajajo.\nVsakdo ima pravico do varstva moralnih in premoženjskih koristi, ki izhajajo iz\nkateregakoli znanstvenega, književnega ali umetniškega dela, katerega avtor je.\n28. člen\nVsakdo je upravičen do družbenega in mednarodnega reda, v katerem se lahko v\npolni meri uresničujejo pravice in svoboščine, določene v tej Deklaraciji.\n29. člen\nVsakdo ima dolžnosti do skupnosti, v kateri je edino mogoč svoboden in popoln razvoj\nnjegove osebnosti.\nPri izvajanju svojih pravic in svoboščin je vsakdo podvržen samo takšnim omejitvam,\nki so določene z zakonom, katerih izključni namen je zavarovati obvezno priznanje in\nspoštovanje pravic in svoboščin drugih ter izpolnjevanje pravičnih zahtev morale,\njavnega reda in splošne blaginje v demokratični družbi.\nTe pravice in svoboščine se v nobenem primeru ne smejo izvajati v nasprotju s cilji in\nnačeli Združenih narodov.\n30. člen\nNobene določbe te Deklaracije se ne sme razlagati tako, kot da iz nje izhaja za\ndržavo, skupino ali posameznika kakršnakoli pravica do kakršnegakoli delovanja ali\ndejanja, ki bi hotelo uničiti v njej določene pravice in svoboščine."
        }
    }
}
