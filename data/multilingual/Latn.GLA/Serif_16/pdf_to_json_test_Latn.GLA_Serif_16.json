{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468178,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Teacs Ughdarrasail na Iomlanachd\nDUTHCHANNAN AONAICHTE\nOIFIS AN FHIOSRACHAIDH PHOBLAICH\nGAIRM CHOITCHEANN AIR COIRICHEAN A' CHINNE-DAONNA\nROI-RADH\nDo bhr\u00ecgh 's gu bheil e air aideachadh gu bheil dualchas n\u00e0darra agus c\u00f2irichean\nneo-sgaraichte uile bhuill a' chinne-daonna na st\u00e8idh airson saorsa, ceartas agus s\u00ecth\nan t-saoghail,\nDo bhr\u00ecgh 's gun do dh' adhbharaich a bhith a' cur c\u00f2irichean dhaoine ann an\nsuarachas gn\u00ecomhan borba a sh\u00e0raich cogaisean, a bhith air an cleachdadh, agus\ngum bheil an latha air teachd anns am bi saor-labhartas, saor chreideamh agus\nsaorsa bho eagal agus d\u00ecth air a ghairm mar \u00e0rd-mhiann an t-sluaigh choitcheann,\nDo bhr\u00ecgh 's gu bheil e uile do-sheachanta feumail - mas e nach bi an duine air a cho-\n\u00e8igneachadh mu dheireadh gu ceannairc a dh\u00e8anamh an aghaidh ain-tighearnas agus\nf\u00f2irneart gum bi c\u00f2irichean an duine air an d\u00econ tro riaghladh an lagha,\nDo bhr\u00ecgh 's gu bheil e do-sheachanta feumail cleamhnasan c\u00e0irdeil a st\u00e8idheachadh\neadar d\u00f9thchannan,\nDo bhr\u00ecgh 's gun do chuir sluagh nan D\u00f9thchannan Aonaichte an creideamh as \u00f9r ann\nan c\u00f2irichean fhear is mhnathan agus mar an ceudna gun do chuir iad romhpa\nadhartas s\u00f2isealta agus \u00ecrean beatha nas fh\u00e8arr ann am barrachd saorsa a\ndhaingneachadh,\nDo bhr\u00ecgh 's gun do gheall gach Ball St\u00e0ite, ann an co-luib ris na D\u00f9thchannan\nAonaichte, gum brosnaicheadh iad uile-sp\u00e8is agus aire do ch\u00f2irichean agus saorsa an\nt-sluaigh,\nDo bhr\u00ecgh 's gu bheil tuigse choitcheann a thaobh c\u00f2irichean agus saorsaidhean uile\ngu l\u00e8ir do-sheachanta airson an gealladh seo a thoirt gu buil,\nMar sin, a nis,\nTha A' CHOMHDHAIL CHOITCHEANN\na' cur an c\u00e8ill\nNA GAIRM CHOITCHEANN AIR COIRICHEAN A' CHINNE-DAONNA seo na bhun-\ntomhais do gach sluagh is d\u00f9thaich a chum na cr\u00ecche gun d\u00e8an gach neach is gach\nd\u00f9thaich (a' cumail na Gairm seo nan sealladh) str\u00ec gu bhith a' brosnachadh nan\nc\u00f2irichean agus nan saorsaidhean sin tro theagasg is tro fhoghlam agus tro cheuman\nadhartach - n\u00e0iseanta agus eadar-n\u00e0iseanta - a' daingneachadh an cleachdaidhean\nam measg nan d\u00f9thaich dem bheil iad fhein nam buill agus cuideachd anns na t\u00ecrean\na tha fon ughdarras.\nBonn 1.\nTha gach uile dhuine air a bhreth saor agus co-ionnan ann an urram 's ann an\nc\u00f2irichean. Tha iad air am breth le reusan is le cogais agus mar sin bu ch\u00f2ir dhaibh a",
            "Image": "c4efe013dfaa7f73962a9102318b7401"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "bhith be\u00f2 nam measg fhein ann an spiorad br\u00e0thaireil,\nBonn 2.\nTha gach neach fa leth airidh air gach c\u00f2ir is saorsa a tha sgr\u00ecobhte anns A' Ghairm\nseo a dh' aindeoin gn\u00e8 sam bith, mar tha cinneadh, dath craicinn, gn\u00e8-cinneil, c\u00e0nan,\ncreideamh, beachdan poiliticeach, t\u00f9sachd n\u00e0iseanta neo s\u00f2isealta, sealbhachd, gin\nneo inbhe air bith eile.\nA thuilleadh, chan fhaod deifir a bhith air a dh\u00e8anamh air bonn inbhe phoiliticeach,\nuachdaranail neo eadar-n\u00e0iseanta a tha ceangailte ri d\u00f9thaich dom buin neach co-\ndhi\u00f9 tha an d\u00f9thaich sin neo-eiseimeileach, fo urras, fon r\u00ecaghladh neo fo bhacadh\nd\u00f9thcha eile.\nBonn 3.\nTha c\u00f2ir aig gach neach air beatha, saorsa agus tearainteachd.\nBonn 4.\nCha bhi neach air a chumail fo thr\u00e0illeachd neo fo dhaorsa. Bithidh tr\u00e0illeachd agus\ntr\u00e0ill-mhalairt air a thoirmeasg na uile chruth.\nBonn 5.\nCha bhi neach air a smachdachadh gu pian neo gu d\u00e8iligidhean an-iochdmhor, mi-\ndhaonna neo truaillidh.\nBonn 6.\nTha c\u00f2ir aig gach neach a bhith air a choimhead mar bhall den chinne-daonna ann an\nsealladh an lagha.\nBonn 7.\nTha na h-uile co-ionnan fa chomhair, agus mar sin airidh air d\u00econachd an lagha. Tha\ngach neach airidh air an aon d\u00econ ann an aghaidh eadar-dhealachaidh sam bith a\nbhriseas a' Ghairm seo agus an aghaidh brosnachaidh sam bith a chuirear air chois\nairson eadar-dhealachadh a dh\u00e8anamh.\nBonn 8.\nTha c\u00f2ir aig gach neach air furtachd \u00e8ifeachdach bho na c\u00f9irtean n\u00e0iseanta airson\ngn\u00ecomhan a tha briseadh nan c\u00f2irichean dleasdanach a tha air an toirt seachad tron\nlagh.\nBonn 9.\nCha bhi neach air a chur an s\u00e0s neo ann an gr\u00e8im neo air fh\u00f2garrachadh gu mi-\nlaghail.\nBonn 10.\nTha c\u00f2ir aig gach neach gum faigh e \u00e8isdeachd phoblach ann an l\u00e0n-cheartas bho\nch\u00f9irtean neo-eiseimeileach agus neo-leththromach nuair a tha a ch\u00f2irichean air an\nceasnachadh agus nuair a tha gn\u00ecomhan eucorach air a chur \u00e0s a leth.",
            "Image": "5df79dcd22953861978936c7515e9acd"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Bonn 11.\nTha c\u00f2ir aig gach neach aig a bheil eucoir dhioghaltach air a chur as a leth a bhith air\na mheas neo-ciontach gus an teid a chionta a dhearbhadh a-r\u00e8ir an lagha aig\ndeuchainn phoblach far am bheil gach barrantas a tha feumail saor dha airson a\ndh\u00econachd.\nChan fhaod neach a bhith air a mheas ciontach mar thoradh air gn\u00ecomh neo dearmad\nnach robh na chionta dhioghaltach fo laghan n\u00e0iseanta neo eadar-n\u00e0iseanta aig an\n\u00e0m san deach an gn\u00ecomhachadh. Ni mo na sin chan fhaodar c\u00e0in nas truime a chur\nair neach na bha freagarrach aig an \u00e0m san deachaidh an eucoir a dh\u00e8anamh.\nBonn 12.\nChan fhaodar neach sam bith a cheannsachadh le bhith a' buintinn ri phearsantachd,\nri theaghlach, ri dhachaidh neo tro sgr\u00ecobhadh agus ni m\u00f2 a dh' fhaodar buintinn ri\nonair neo ri chli\u00f9. Tha uile ch\u00f2ir aig gach neach air d\u00econ bhon lagh an aghaidh\nionnsaighean den t-se\u00f2rsa sin.\nBonn 13.\nTha c\u00f2ir aig gach neach air saorsa gluasaid agus saorsa c\u00f2mhnaidh an taobh a-staigh\ncr\u00ecoch gach st\u00e0it.\nTha c\u00f2ir aig gach neach cead a bhith aige d\u00f9thaich sam bith, eadhon a dh\u00f9thaich\nfhein, fh\u00e0gail agus cuideachd cead gu tilleadh gu a dh\u00f9thaich fhein.\nBonn 14.\nTha c\u00f2ir aig a h-uile neach d\u00ecdean bho gheur-leanmhain a shireadh agus s\u00ectheachd\nfhaotainn ann an d\u00f9thchannan eile.\nChan fhaodar a' ch\u00f2ir seo a chleachdadh a thaobh thagraidhean nach eil poiliticeach\nneo a thaobh ghn\u00ecomhan a tha an aghaidh thograidhean agus phrionnsabalan nan\nd\u00f9thchannan Aonaichte.\nBonn 15.\nTha c\u00f2ir aig gach neach a bhith air ainmeachadh gu n\u00e0iseanta.\nChan fhaodar a dh\u00f9thchas n\u00e0iseanta, neo a ch\u00f2ir air a dh\u00f9thchas n\u00e0iseanta\natharrachadh, \u00e0icheadh air neach air bith.\nBonn 16.\nTha e na ch\u00f2ir aig gach fireannach is boireannach, a dh' aindeoin cinnidh is a tha air\nteachd gu aois, p\u00f2sadh agus teaghlach a st\u00e8idheachadh. Tha iad dligheach air\nc\u00f2irichean co-ionnan nam p\u00f2sadh r\u00e8 \u00f9ine am p\u00f2saidh agus ann an sgaoileadh a'\nph\u00f2saidh.\nChan fhaodar p\u00f2sadh a bhith air a chomp\u00e0irteachadh ach a mh\u00e0in le saor-thoil gach\nc\u00e8ile.\n'S e an teaghlach aonad n\u00e0darra agus bunaiteach gach sluaigh agus mar sin airidh air\na bhith air a dh\u00econ leis an t-sluagh agus an St\u00e0it.\nBonn 17.",
            "Image": "36f204660c2cba37253778a408c2a955"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Tha e na ch\u00f2ir aig gach neach sealbhachd a bhith aige fhein a thuilleadh air\nsealbhachd ann an co-chomunn dhaoine eile.\nChan fhaodar a shealbhachd a thoirt bho neach gu mi-riaghailteach.\nBonn 18.\nTha e na ch\u00f2ir aig gach neach saorsa smuain, saorsa cogais agus saorsa creidimh a\nbhith aige; tha a' ch\u00f2ir seo a' gabhail a-steach saorsa airson a chreidimh 's a chreud\natharrachadh, na aonar neo ann an c\u00f2mhlan dhaoine eile ann am follais neo gu\nd\u00ecomhair agus am foillseachadh tre theagasg, tre aoradh agus tre bhith gan\ncleachdadh.\nBonn 19.\nTha c\u00f2ir aig gach neach air saorsa beachd agus labhairt; tha a' ch\u00f2ir seo a' gabhail a-\nsteach a bhith ag altruim bheachdan gun bhacadh sam bith agus a bhith a' sireadh\nagus a' toirt seachad e\u00f2lais tro mheadhan sam bith a dh' aindeoin cnapan-starraidh a\ndh' fhaodadh a bhith anns an rathad.\nBonn 20.\nTha c\u00f2ir aig na h-uile saorsa a bhith aca airson co-chruinneachadh agus co-chomunn.\nChan fhaodar neach a cho-\u00e8igneachadh gu bhith na bhall de cho-chomunn sam bith.\nBonn 21.\n'S e c\u00f2ir neach sam bith co-ph\u00e0irt a ghabhail ann an riaghaltas a dh\u00f9thcha gu\npearsanta neo tro thaghadh riochdairean.\nTha c\u00f2ir aig na h-uile slighe fhosgailte a bhith aca airson seirbhis phoblach a\ndh\u00e8anamh dhan d\u00f9thaich.\nBithidh toil an t-sluaigh na bhunait airson barantas riaghlaidh agus bithidh seo air a\ndh\u00e8anamh follaiseach ann a bhith a' cumail thaghaidhean tro bh\u00f2tadh coitcheann a\nbhitheas air a chumail ann an d\u00ecomhaireachd aig amannan \u00e0iridh neo tro dh\u00f2ighean\nsaor-thaghach eile.\nBonn 22.\nTha c\u00f2ir aig gach neach, mar bhall den phoball air tearainteachd s\u00f2isealta agus tha e\nairidh, tro oidhirpean n\u00e0iseanta agus co-oidhirpean eadar-n\u00e0iseanta a-r\u00e8ir\neagrachadh is seilbh gach St\u00e0it, air gach c\u00f2ir eaconomaigeach, sh\u00f2isealta agus\nchultarail a tha do-sheachanta feumail a chum urram agus saor-leasachadh a\nphearsantachd.\nBonn 23.\n'S e c\u00f2ir gach neach a bhith ri obair, ri saorsa airson obair a thaghadh, ri\nc\u00f9mhnantan obrach a tha ceart agus f\u00e0bharach agus ri d\u00econ an aghaidh a bhith gun\nobair.\nTha c\u00f2ir aig gach neach, gun leth-bhreth sam bith, air p\u00e0igheadh co-ionnan airson\nobrach cho-ionnan.\nTha c\u00f2ir aig gach neach a tha anns an obair air tuarasdal freagarrach a bheireadh",
            "Image": "ee2e82186fefcfa1c995e05d90422303"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "dha fhein 's dha theaghlach bi-be\u00f2 a bhiodh a-r\u00e8ir luach agus inbhe an duine eadhon\nged a dh' fheumte leasachadh a dh\u00e8anamh tro mheadhanan eile airson d\u00econ s\u00f2isealta\na bhith aige.\nTha c\u00f2ir aig gach neach air c\u00e8aird-chomainn a dhealbh agus e fhein a cheangal riutha\nairson d\u00econ a ch\u00f2irichean.\nBonn 24.\nTha c\u00f2ir aig gach neach air fois agus saor-th\u00ecde c\u00f2mhla ri cunbhalachadh reusanta\nair uairean obrach maille ri l\u00e0ithean saora le p\u00e0igheadh bho \u00e0m gu \u00e0m.\nBonn 25.\nTha c\u00f2ir aig na h-uile air \u00e0ite c\u00f2mhnaidh a tha iomchaidh airson an sl\u00e0inte fhein is\nsl\u00e0inte an teaghlaich - sin a' gabhail na ghlacan biadh, aodach, taigheadas, l\u00e8igh-aire\nagus seirbhisean s\u00f2isealta - agus a thuilleadh air sin tha c\u00f2ir aca air d\u00econ ann an\naghaidh call-obrach, tinneas, eu-cothrom, banntrachd, seann aois agus gainne be\u00f2-\nshlaint ann an suidhichean a tha thar an comais.\nTha m\u00e0thaireachd agus leanabachd airidh air aire agus cuideachadh air leth. Tha\ngach leanabh, d\u00ecolain neo a chaochladh, airidh air an d\u00econ sh\u00f2isealta cheudna.\nBonn 26.\nTha foghlam na ch\u00f2ir do gach neach. Bithidh foghlam an asgaidh, co-dhi\u00f9 aig na h-\n\u00ecrean bunaiteil. Bithidh foghlam bunasach sparraichte air gach neach. Bithidh\nfoghlam teicneachail, proifeiseanta agus \u00e0rd fhoghlam air bonn airidheachd, co-\nionnan fosgailte do na h-uile neach.\nBithidh foghlam ag amas air l\u00e0n-leasachadh pearsa an duine agus a chum\nneartachaidh tlachd ann an c\u00f2irichean agus saorsan daonna. Bithidh foghlam a'\nbrosnachadh tuigseachd, foighidinn agus c\u00e0irdeas am measg dh\u00f9thchannan, am\nmeasg bhuidhnean cinneadail is cr\u00e0bhach, c\u00f2mhla ri a bhith a' cur air adhart\noidhirpean nan D\u00f9thchannan Aonaichte a thaobh cumail na s\u00ecthe.\nTha c\u00f2ir o th\u00f9s aig p\u00e0rantan roghainn a dh\u00e8anamh den t-se\u00f2rsa foghlaim a tha\nfreagarrach don cloinn.\nBonn 27.\n'S e c\u00f2ir nan uile comp\u00e0irt a bhith aca ann am beatha chultarail an coimhearsnachd\nfhein, a bhith s\u00f2lasach anns na h-ealain is roinn a bhith aca anns gach maitheas a\nshruthas bho gach adhartas saidheansail.\nTha gach neach c\u00f2ireach air d\u00econ a bhith air na sochairean moralta agus saoghalta a\ntha a' sruthadh bho obair saidheansail, litreachail neo dealbhach ris am bheil e fhein.\nBonn 28.\nTha c\u00f2ir aig gach neach air \u00f2rdugh s\u00f2isealta agus eadar-n\u00e0iseanta anns am bi\nc\u00f2irichean agus saorsaidhean a' Ghairm seo air an toirt gu buil.\nBonn 29.\nTha dleasdanasan an crochadh air gach neach don choimhearsnachd sin a-mh\u00e0in\nanns am bheil e comasach dha a mhiannan pearsanta a choilionadh.",
            "Image": "0e1151fb51b539a55587324d5555d72a"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ann an cleachdadh a ch\u00f2irichean is a shaorsaidhean bithidh gach neach umhail do\ngach cr\u00ecch a chuireas an lagh air chois airson a bhith a' d\u00e8anamh cinnteach gum bi\nc\u00f2irichean agus saorsaidhean dhaoine eile air an coimhead agus bithidh e leagte ri na\nriatanais a tha moraltachd, rian pobaill agus maitheas coitcheann a' tagradh ann am\npoball deamocraiteach sam bith.\nChan fhaodar na c\u00f2irichean agus na saorsaidhean sin a bhith air an cleachdadh air\ndh\u00f2igh sam bith ma tha iad a' ruith calg-dh\u00ecreach an aghaidh thograidhean agus\nphrionnsabalan nan D\u00f9thchannan Aonaichte.\nBonn 30.\nChan fhaod ni anns a' Ghairm seo a bhith air a thuigsinn mar gum biodh e a' toirt\ncothroim do St\u00e0it, do ch\u00f2mhlan neo do dhuine, c\u00f2ir air p\u00e0irt a ghabhail ann an\ngn\u00ecomh sam bith a chur an c\u00e8ill, a tha a' cuimseachadh air a bhith a' cur \u00e0 bith aon de\nna c\u00f2irichean neo na saorsaidhean a tha sgr\u00ecobhte s\u00ecos anns a' Ghairm seo.\nGAIRM CHOITCHEANN\nA THAOBH\nCOIRICHEAN A' CHINNE DAONNA\nAir an deicheamh latha den D\u00f9bhlachd 1948 ghabh Comhdhail Choitcheann nan\nD\u00f9thchannan Aonaichte ri, agus chuir iad an c\u00e8ill, \"Gairm Choitcheann air c\u00f2irichean\nA' Chinne-daonna\" aig a bheil a bhr\u00ecgh gu mionaideach ri fhaicinn anns na duilleagan\na leanas. Mar thoradh air an achd seo chuir a' Chomhdhail Choitcheann impidh air\ngach d\u00f9thaich anns a' bhallrachd br\u00ecgh na Gairm seo \"a sgaoileadh, fhoillseachadh, a\nleughadh is a theagasg, gu h-\u00e0raidh ann an sgoiltean agus ann an \u00e0itean\nionnsachaidh eile, gun eadar-dhealachadh a bhith air a dh\u00e8anamh air bonn inbhe\nphoiliticeach dh\u00f9thchannan neo th\u00ecrean sam bith.",
            "Image": "33fd758a4c39e0674719c6a40359169d"
        }
    }
}
