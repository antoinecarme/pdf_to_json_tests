{
    "MetaData": {
        "Author": null,
        "Creation_Date": 1581468178,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "c4efe013dfaa7f73962a9102318b7401",
            "Index": 0,
            "Label": "1",
            "Size": [
                595.0,
                842.0
            ],
            "Text": "Teacs Ughdarrasail na Iomlanachd\nDUTHCHANNAN AONAICHTE\nOIFIS AN FHIOSRACHAIDH PHOBLAICH\nGAIRM CHOITCHEANN AIR COIRICHEAN A' CHINNE-DAONNA\nROI-RADH\nDo bhrìgh 's gu bheil e air aideachadh gu bheil dualchas nàdarra agus còirichean\nneo-sgaraichte uile bhuill a' chinne-daonna na stèidh airson saorsa, ceartas agus sìth\nan t-saoghail,\nDo bhrìgh 's gun do dh' adhbharaich a bhith a' cur còirichean dhaoine ann an\nsuarachas gnìomhan borba a shàraich cogaisean, a bhith air an cleachdadh, agus\ngum bheil an latha air teachd anns am bi saor-labhartas, saor chreideamh agus\nsaorsa bho eagal agus dìth air a ghairm mar àrd-mhiann an t-sluaigh choitcheann,\nDo bhrìgh 's gu bheil e uile do-sheachanta feumail - mas e nach bi an duine air a cho-\nèigneachadh mu dheireadh gu ceannairc a dhèanamh an aghaidh ain-tighearnas agus\nfòirneart gum bi còirichean an duine air an dìon tro riaghladh an lagha,\nDo bhrìgh 's gu bheil e do-sheachanta feumail cleamhnasan càirdeil a stèidheachadh\neadar dùthchannan,\nDo bhrìgh 's gun do chuir sluagh nan Dùthchannan Aonaichte an creideamh as ùr ann\nan còirichean fhear is mhnathan agus mar an ceudna gun do chuir iad romhpa\nadhartas sòisealta agus ìrean beatha nas fhèarr ann am barrachd saorsa a\ndhaingneachadh,\nDo bhrìgh 's gun do gheall gach Ball Stàite, ann an co-luib ris na Dùthchannan\nAonaichte, gum brosnaicheadh iad uile-spèis agus aire do chòirichean agus saorsa an\nt-sluaigh,\nDo bhrìgh 's gu bheil tuigse choitcheann a thaobh còirichean agus saorsaidhean uile\ngu lèir do-sheachanta airson an gealladh seo a thoirt gu buil,\nMar sin, a nis,\nTha A' CHOMHDHAIL CHOITCHEANN\na' cur an cèill\nNA GAIRM CHOITCHEANN AIR COIRICHEAN A' CHINNE-DAONNA seo na bhun-\ntomhais do gach sluagh is dùthaich a chum na crìche gun dèan gach neach is gach\ndùthaich (a' cumail na Gairm seo nan sealladh) strì gu bhith a' brosnachadh nan\ncòirichean agus nan saorsaidhean sin tro theagasg is tro fhoghlam agus tro cheuman\nadhartach - nàiseanta agus eadar-nàiseanta - a' daingneachadh an cleachdaidhean\nam measg nan dùthaich dem bheil iad fhein nam buill agus cuideachd anns na tìrean\na tha fon ughdarras.\nBonn 1.\nTha gach uile dhuine air a bhreth saor agus co-ionnan ann an urram 's ann an\ncòirichean. Tha iad air am breth le reusan is le cogais agus mar sin bu chòir dhaibh a"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "5df79dcd22953861978936c7515e9acd",
            "Index": 1,
            "Label": "2",
            "Size": [
                595.0,
                842.0
            ],
            "Text": "bhith beò nam measg fhein ann an spiorad bràthaireil,\nBonn 2.\nTha gach neach fa leth airidh air gach còir is saorsa a tha sgrìobhte anns A' Ghairm\nseo a dh' aindeoin gnè sam bith, mar tha cinneadh, dath craicinn, gnè-cinneil, cànan,\ncreideamh, beachdan poiliticeach, tùsachd nàiseanta neo sòisealta, sealbhachd, gin\nneo inbhe air bith eile.\nA thuilleadh, chan fhaod deifir a bhith air a dhèanamh air bonn inbhe phoiliticeach,\nuachdaranail neo eadar-nàiseanta a tha ceangailte ri dùthaich dom buin neach co-\ndhiù tha an dùthaich sin neo-eiseimeileach, fo urras, fon rìaghladh neo fo bhacadh\ndùthcha eile.\nBonn 3.\nTha còir aig gach neach air beatha, saorsa agus tearainteachd.\nBonn 4.\nCha bhi neach air a chumail fo thràilleachd neo fo dhaorsa. Bithidh tràilleachd agus\ntràill-mhalairt air a thoirmeasg na uile chruth.\nBonn 5.\nCha bhi neach air a smachdachadh gu pian neo gu dèiligidhean an-iochdmhor, mi-\ndhaonna neo truaillidh.\nBonn 6.\nTha còir aig gach neach a bhith air a choimhead mar bhall den chinne-daonna ann an\nsealladh an lagha.\nBonn 7.\nTha na h-uile co-ionnan fa chomhair, agus mar sin airidh air dìonachd an lagha. Tha\ngach neach airidh air an aon dìon ann an aghaidh eadar-dhealachaidh sam bith a\nbhriseas a' Ghairm seo agus an aghaidh brosnachaidh sam bith a chuirear air chois\nairson eadar-dhealachadh a dhèanamh.\nBonn 8.\nTha còir aig gach neach air furtachd èifeachdach bho na cùirtean nàiseanta airson\ngnìomhan a tha briseadh nan còirichean dleasdanach a tha air an toirt seachad tron\nlagh.\nBonn 9.\nCha bhi neach air a chur an sàs neo ann an grèim neo air fhògarrachadh gu mi-\nlaghail.\nBonn 10.\nTha còir aig gach neach gum faigh e èisdeachd phoblach ann an làn-cheartas bho\nchùirtean neo-eiseimeileach agus neo-leththromach nuair a tha a chòirichean air an\nceasnachadh agus nuair a tha gnìomhan eucorach air a chur às a leth."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "36f204660c2cba37253778a408c2a955",
            "Index": 2,
            "Label": "3",
            "Size": [
                595.0,
                842.0
            ],
            "Text": "Bonn 11.\nTha còir aig gach neach aig a bheil eucoir dhioghaltach air a chur as a leth a bhith air\na mheas neo-ciontach gus an teid a chionta a dhearbhadh a-rèir an lagha aig\ndeuchainn phoblach far am bheil gach barrantas a tha feumail saor dha airson a\ndhìonachd.\nChan fhaod neach a bhith air a mheas ciontach mar thoradh air gnìomh neo dearmad\nnach robh na chionta dhioghaltach fo laghan nàiseanta neo eadar-nàiseanta aig an\nàm san deach an gnìomhachadh. Ni mo na sin chan fhaodar càin nas truime a chur\nair neach na bha freagarrach aig an àm san deachaidh an eucoir a dhèanamh.\nBonn 12.\nChan fhaodar neach sam bith a cheannsachadh le bhith a' buintinn ri phearsantachd,\nri theaghlach, ri dhachaidh neo tro sgrìobhadh agus ni mò a dh' fhaodar buintinn ri\nonair neo ri chliù. Tha uile chòir aig gach neach air dìon bhon lagh an aghaidh\nionnsaighean den t-seòrsa sin.\nBonn 13.\nTha còir aig gach neach air saorsa gluasaid agus saorsa còmhnaidh an taobh a-staigh\ncrìoch gach stàit.\nTha còir aig gach neach cead a bhith aige dùthaich sam bith, eadhon a dhùthaich\nfhein, fhàgail agus cuideachd cead gu tilleadh gu a dhùthaich fhein.\nBonn 14.\nTha còir aig a h-uile neach dìdean bho gheur-leanmhain a shireadh agus sìtheachd\nfhaotainn ann an dùthchannan eile.\nChan fhaodar a' chòir seo a chleachdadh a thaobh thagraidhean nach eil poiliticeach\nneo a thaobh ghnìomhan a tha an aghaidh thograidhean agus phrionnsabalan nan\ndùthchannan Aonaichte.\nBonn 15.\nTha còir aig gach neach a bhith air ainmeachadh gu nàiseanta.\nChan fhaodar a dhùthchas nàiseanta, neo a chòir air a dhùthchas nàiseanta\natharrachadh, àicheadh air neach air bith.\nBonn 16.\nTha e na chòir aig gach fireannach is boireannach, a dh' aindeoin cinnidh is a tha air\nteachd gu aois, pòsadh agus teaghlach a stèidheachadh. Tha iad dligheach air\ncòirichean co-ionnan nam pòsadh rè ùine am pòsaidh agus ann an sgaoileadh a'\nphòsaidh.\nChan fhaodar pòsadh a bhith air a chompàirteachadh ach a mhàin le saor-thoil gach\ncèile.\n'S e an teaghlach aonad nàdarra agus bunaiteach gach sluaigh agus mar sin airidh air\na bhith air a dhìon leis an t-sluagh agus an Stàit.\nBonn 17."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "ee2e82186fefcfa1c995e05d90422303",
            "Index": 3,
            "Label": "4",
            "Size": [
                595.0,
                842.0
            ],
            "Text": "Tha e na chòir aig gach neach sealbhachd a bhith aige fhein a thuilleadh air\nsealbhachd ann an co-chomunn dhaoine eile.\nChan fhaodar a shealbhachd a thoirt bho neach gu mi-riaghailteach.\nBonn 18.\nTha e na chòir aig gach neach saorsa smuain, saorsa cogais agus saorsa creidimh a\nbhith aige; tha a' chòir seo a' gabhail a-steach saorsa airson a chreidimh 's a chreud\natharrachadh, na aonar neo ann an còmhlan dhaoine eile ann am follais neo gu\ndìomhair agus am foillseachadh tre theagasg, tre aoradh agus tre bhith gan\ncleachdadh.\nBonn 19.\nTha còir aig gach neach air saorsa beachd agus labhairt; tha a' chòir seo a' gabhail a-\nsteach a bhith ag altruim bheachdan gun bhacadh sam bith agus a bhith a' sireadh\nagus a' toirt seachad eòlais tro mheadhan sam bith a dh' aindeoin cnapan-starraidh a\ndh' fhaodadh a bhith anns an rathad.\nBonn 20.\nTha còir aig na h-uile saorsa a bhith aca airson co-chruinneachadh agus co-chomunn.\nChan fhaodar neach a cho-èigneachadh gu bhith na bhall de cho-chomunn sam bith.\nBonn 21.\n'S e còir neach sam bith co-phàirt a ghabhail ann an riaghaltas a dhùthcha gu\npearsanta neo tro thaghadh riochdairean.\nTha còir aig na h-uile slighe fhosgailte a bhith aca airson seirbhis phoblach a\ndhèanamh dhan dùthaich.\nBithidh toil an t-sluaigh na bhunait airson barantas riaghlaidh agus bithidh seo air a\ndhèanamh follaiseach ann a bhith a' cumail thaghaidhean tro bhòtadh coitcheann a\nbhitheas air a chumail ann an dìomhaireachd aig amannan àiridh neo tro dhòighean\nsaor-thaghach eile.\nBonn 22.\nTha còir aig gach neach, mar bhall den phoball air tearainteachd sòisealta agus tha e\nairidh, tro oidhirpean nàiseanta agus co-oidhirpean eadar-nàiseanta a-rèir\neagrachadh is seilbh gach Stàit, air gach còir eaconomaigeach, shòisealta agus\nchultarail a tha do-sheachanta feumail a chum urram agus saor-leasachadh a\nphearsantachd.\nBonn 23.\n'S e còir gach neach a bhith ri obair, ri saorsa airson obair a thaghadh, ri\ncùmhnantan obrach a tha ceart agus fàbharach agus ri dìon an aghaidh a bhith gun\nobair.\nTha còir aig gach neach, gun leth-bhreth sam bith, air pàigheadh co-ionnan airson\nobrach cho-ionnan.\nTha còir aig gach neach a tha anns an obair air tuarasdal freagarrach a bheireadh"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "0e1151fb51b539a55587324d5555d72a",
            "Index": 4,
            "Label": "5",
            "Size": [
                595.0,
                842.0
            ],
            "Text": "dha fhein 's dha theaghlach bi-beò a bhiodh a-rèir luach agus inbhe an duine eadhon\nged a dh' fheumte leasachadh a dhèanamh tro mheadhanan eile airson dìon sòisealta\na bhith aige.\nTha còir aig gach neach air cèaird-chomainn a dhealbh agus e fhein a cheangal riutha\nairson dìon a chòirichean.\nBonn 24.\nTha còir aig gach neach air fois agus saor-thìde còmhla ri cunbhalachadh reusanta\nair uairean obrach maille ri làithean saora le pàigheadh bho àm gu àm.\nBonn 25.\nTha còir aig na h-uile air àite còmhnaidh a tha iomchaidh airson an slàinte fhein is\nslàinte an teaghlaich - sin a' gabhail na ghlacan biadh, aodach, taigheadas, lèigh-aire\nagus seirbhisean sòisealta - agus a thuilleadh air sin tha còir aca air dìon ann an\naghaidh call-obrach, tinneas, eu-cothrom, banntrachd, seann aois agus gainne beò-\nshlaint ann an suidhichean a tha thar an comais.\nTha màthaireachd agus leanabachd airidh air aire agus cuideachadh air leth. Tha\ngach leanabh, dìolain neo a chaochladh, airidh air an dìon shòisealta cheudna.\nBonn 26.\nTha foghlam na chòir do gach neach. Bithidh foghlam an asgaidh, co-dhiù aig na h-\nìrean bunaiteil. Bithidh foghlam bunasach sparraichte air gach neach. Bithidh\nfoghlam teicneachail, proifeiseanta agus àrd fhoghlam air bonn airidheachd, co-\nionnan fosgailte do na h-uile neach.\nBithidh foghlam ag amas air làn-leasachadh pearsa an duine agus a chum\nneartachaidh tlachd ann an còirichean agus saorsan daonna. Bithidh foghlam a'\nbrosnachadh tuigseachd, foighidinn agus càirdeas am measg dhùthchannan, am\nmeasg bhuidhnean cinneadail is cràbhach, còmhla ri a bhith a' cur air adhart\noidhirpean nan Dùthchannan Aonaichte a thaobh cumail na sìthe.\nTha còir o thùs aig pàrantan roghainn a dhèanamh den t-seòrsa foghlaim a tha\nfreagarrach don cloinn.\nBonn 27.\n'S e còir nan uile compàirt a bhith aca ann am beatha chultarail an coimhearsnachd\nfhein, a bhith sòlasach anns na h-ealain is roinn a bhith aca anns gach maitheas a\nshruthas bho gach adhartas saidheansail.\nTha gach neach còireach air dìon a bhith air na sochairean moralta agus saoghalta a\ntha a' sruthadh bho obair saidheansail, litreachail neo dealbhach ris am bheil e fhein.\nBonn 28.\nTha còir aig gach neach air òrdugh sòisealta agus eadar-nàiseanta anns am bi\ncòirichean agus saorsaidhean a' Ghairm seo air an toirt gu buil.\nBonn 29.\nTha dleasdanasan an crochadh air gach neach don choimhearsnachd sin a-mhàin\nanns am bheil e comasach dha a mhiannan pearsanta a choilionadh."
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "33fd758a4c39e0674719c6a40359169d",
            "Index": 5,
            "Label": "6",
            "Size": [
                595.0,
                842.0
            ],
            "Text": "Ann an cleachdadh a chòirichean is a shaorsaidhean bithidh gach neach umhail do\ngach crìch a chuireas an lagh air chois airson a bhith a' dèanamh cinnteach gum bi\ncòirichean agus saorsaidhean dhaoine eile air an coimhead agus bithidh e leagte ri na\nriatanais a tha moraltachd, rian pobaill agus maitheas coitcheann a' tagradh ann am\npoball deamocraiteach sam bith.\nChan fhaodar na còirichean agus na saorsaidhean sin a bhith air an cleachdadh air\ndhòigh sam bith ma tha iad a' ruith calg-dhìreach an aghaidh thograidhean agus\nphrionnsabalan nan Dùthchannan Aonaichte.\nBonn 30.\nChan fhaod ni anns a' Ghairm seo a bhith air a thuigsinn mar gum biodh e a' toirt\ncothroim do Stàit, do chòmhlan neo do dhuine, còir air pàirt a ghabhail ann an\ngnìomh sam bith a chur an cèill, a tha a' cuimseachadh air a bhith a' cur à bith aon de\nna còirichean neo na saorsaidhean a tha sgrìobhte sìos anns a' Ghairm seo.\nGAIRM CHOITCHEANN\nA THAOBH\nCOIRICHEAN A' CHINNE DAONNA\nAir an deicheamh latha den Dùbhlachd 1948 ghabh Comhdhail Choitcheann nan\nDùthchannan Aonaichte ri, agus chuir iad an cèill, \"Gairm Choitcheann air còirichean\nA' Chinne-daonna\" aig a bheil a bhrìgh gu mionaideach ri fhaicinn anns na duilleagan\na leanas. Mar thoradh air an achd seo chuir a' Chomhdhail Choitcheann impidh air\ngach dùthaich anns a' bhallrachd brìgh na Gairm seo \"a sgaoileadh, fhoillseachadh, a\nleughadh is a theagasg, gu h-àraidh ann an sgoiltean agus ann an àitean\nionnsachaidh eile, gun eadar-dhealachadh a bhith air a dhèanamh air bonn inbhe\nphoiliticeach dhùthchannan neo thìrean sam bith."
        }
    }
}
