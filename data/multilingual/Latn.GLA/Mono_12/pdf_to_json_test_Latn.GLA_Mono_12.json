{
    "MetaData": {
        "Author": null,
        "Creation_Date": 1581468107,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "63ca01f2ac0345f2f271ffac971b9da4",
            "Index": 0,
            "Label": "1",
            "Size": [
                595.0,
                842.0
            ],
            "Text": "Teacs Ughdarrasail na Iomlanachd\nDUTHCHANNAN AONAICHTE\nOIFIS AN FHIOSRACHAIDH PHOBLAICH\nGAIRM CHOITCHEANN AIR COIRICHEAN A' CHINNE-DAONNA\nROI-RADH\nDo bhrìgh 's gu bheil e air aideachadh gu bheil dualchas nàdarra agus còirichean neo-sgaraichte\nuile bhuill a' chinne-daonna na stèidh airson saorsa, ceartas agus sìth an t-saoghail,\nDo bhrìgh 's gun do dh' adhbharaich a bhith a' cur còirichean dhaoine ann an suarachas gnìomhan\nborba a shàraich cogaisean, a bhith air an cleachdadh, agus gum bheil an latha air teachd anns\nam bi saor-labhartas, saor chreideamh agus saorsa bho eagal agus dìth air a ghairm mar àrd-\nmhiann an t-sluaigh choitcheann,\nDo bhrìgh 's gu bheil e uile do-sheachanta feumail - mas e nach bi an duine air a cho-\nèigneachadh mu dheireadh gu ceannairc a dhèanamh an aghaidh ain-tighearnas agus fòirneart gum\nbi còirichean an duine air an dìon tro riaghladh an lagha,\nDo bhrìgh 's gu bheil e do-sheachanta feumail cleamhnasan càirdeil a stèidheachadh eadar\ndùthchannan,\nDo bhrìgh 's gun do chuir sluagh nan Dùthchannan Aonaichte an creideamh as ùr ann an còirichean\nfhear is mhnathan agus mar an ceudna gun do chuir iad romhpa adhartas sòisealta agus ìrean\nbeatha nas fhèarr ann am barrachd saorsa a dhaingneachadh,\nDo bhrìgh 's gun do gheall gach Ball Stàite, ann an co-luib ris na Dùthchannan Aonaichte, gum\nbrosnaicheadh iad uile-spèis agus aire do chòirichean agus saorsa an t-sluaigh,\nDo bhrìgh 's gu bheil tuigse choitcheann a thaobh còirichean agus saorsaidhean uile gu lèir do-\nsheachanta airson an gealladh seo a thoirt gu buil,\nMar sin, a nis,\nTha A' CHOMHDHAIL CHOITCHEANN\na' cur an cèill\nNA GAIRM CHOITCHEANN AIR COIRICHEAN A' CHINNE-DAONNA seo na bhun-tomhais do gach sluagh is\ndùthaich a chum na crìche gun dèan gach neach is gach dùthaich (a' cumail na Gairm seo nan\nsealladh) strì gu bhith a' brosnachadh nan còirichean agus nan saorsaidhean sin tro theagasg is\ntro fhoghlam agus tro cheuman adhartach - nàiseanta agus eadar-nàiseanta - a' daingneachadh an\ncleachdaidhean am measg nan dùthaich dem bheil iad fhein nam buill agus cuideachd anns na\ntìrean a tha fon ughdarras.\nBonn 1.\nTha gach uile dhuine air a bhreth saor agus co-ionnan ann an urram 's ann an còirichean. Tha\niad air am breth le reusan is le cogais agus mar sin bu chòir dhaibh a bhith beò nam measg\nfhein ann an spiorad bràthaireil,\nBonn 2.\nTha gach neach fa leth airidh air gach còir is saorsa a tha sgrìobhte anns A' Ghairm seo a dh'\naindeoin gnè sam bith, mar tha cinneadh, dath craicinn, gnè-cinneil, cànan, creideamh, beachdan\npoiliticeach, tùsachd nàiseanta neo sòisealta, sealbhachd, gin neo inbhe air bith eile.\nA thuilleadh, chan fhaod deifir a bhith air a dhèanamh air bonn inbhe phoiliticeach,\nuachdaranail neo eadar-nàiseanta a tha ceangailte ri dùthaich dom buin neach co-dhiù tha an\ndùthaich sin neo-eiseimeileach, fo urras, fon rìaghladh neo fo bhacadh dùthcha eile.\nBonn 3.\nTha còir aig gach neach air beatha, saorsa agus tearainteachd.\nBonn 4.\nCha bhi neach air a chumail fo thràilleachd neo fo dhaorsa. Bithidh tràilleachd agus tràill-\nmhalairt air a thoirmeasg na uile chruth.\nBonn 5."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "b3a99f30af697db21e007b76263f9cc4",
            "Index": 1,
            "Label": "2",
            "Size": [
                595.0,
                842.0
            ],
            "Text": "Cha bhi neach air a smachdachadh gu pian neo gu dèiligidhean an-iochdmhor, mi-dhaonna neo\ntruaillidh.\nBonn 6.\nTha còir aig gach neach a bhith air a choimhead mar bhall den chinne-daonna ann an sealladh an\nlagha.\nBonn 7.\nTha na h-uile co-ionnan fa chomhair, agus mar sin airidh air dìonachd an lagha. Tha gach neach\nairidh air an aon dìon ann an aghaidh eadar-dhealachaidh sam bith a bhriseas a' Ghairm seo agus\nan aghaidh brosnachaidh sam bith a chuirear air chois airson eadar-dhealachadh a dhèanamh.\nBonn 8.\nTha còir aig gach neach air furtachd èifeachdach bho na cùirtean nàiseanta airson gnìomhan a\ntha briseadh nan còirichean dleasdanach a tha air an toirt seachad tron lagh.\nBonn 9.\nCha bhi neach air a chur an sàs neo ann an grèim neo air fhògarrachadh gu mi-laghail.\nBonn 10.\nTha còir aig gach neach gum faigh e èisdeachd phoblach ann an làn-cheartas bho chùirtean neo-\neiseimeileach agus neo-leththromach nuair a tha a chòirichean air an ceasnachadh agus nuair a\ntha gnìomhan eucorach air a chur às a leth.\nBonn 11.\nTha còir aig gach neach aig a bheil eucoir dhioghaltach air a chur as a leth a bhith air a\nmheas neo-ciontach gus an teid a chionta a dhearbhadh a-rèir an lagha aig deuchainn phoblach\nfar am bheil gach barrantas a tha feumail saor dha airson a dhìonachd.\nChan fhaod neach a bhith air a mheas ciontach mar thoradh air gnìomh neo dearmad nach robh na\nchionta dhioghaltach fo laghan nàiseanta neo eadar-nàiseanta aig an àm san deach an\ngnìomhachadh. Ni mo na sin chan fhaodar càin nas truime a chur air neach na bha freagarrach aig\nan àm san deachaidh an eucoir a dhèanamh.\nBonn 12.\nChan fhaodar neach sam bith a cheannsachadh le bhith a' buintinn ri phearsantachd, ri\ntheaghlach, ri dhachaidh neo tro sgrìobhadh agus ni mò a dh' fhaodar buintinn ri onair neo ri\nchliù. Tha uile chòir aig gach neach air dìon bhon lagh an aghaidh ionnsaighean den t-seòrsa\nsin.\nBonn 13.\nTha còir aig gach neach air saorsa gluasaid agus saorsa còmhnaidh an taobh a-staigh crìoch gach\nstàit.\nTha còir aig gach neach cead a bhith aige dùthaich sam bith, eadhon a dhùthaich fhein, fhàgail\nagus cuideachd cead gu tilleadh gu a dhùthaich fhein.\nBonn 14.\nTha còir aig a h-uile neach dìdean bho gheur-leanmhain a shireadh agus sìtheachd fhaotainn ann\nan dùthchannan eile.\nChan fhaodar a' chòir seo a chleachdadh a thaobh thagraidhean nach eil poiliticeach neo a\nthaobh ghnìomhan a tha an aghaidh thograidhean agus phrionnsabalan nan dùthchannan Aonaichte.\nBonn 15.\nTha còir aig gach neach a bhith air ainmeachadh gu nàiseanta.\nChan fhaodar a dhùthchas nàiseanta, neo a chòir air a dhùthchas nàiseanta atharrachadh,\nàicheadh air neach air bith.\nBonn 16.\nTha e na chòir aig gach fireannach is boireannach, a dh' aindeoin cinnidh is a tha air teachd\ngu aois, pòsadh agus teaghlach a stèidheachadh. Tha iad dligheach air còirichean co-ionnan nam\npòsadh rè ùine am pòsaidh agus ann an sgaoileadh a' phòsaidh."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "f35699380396bce43cb64589d5928227",
            "Index": 2,
            "Label": "3",
            "Size": [
                595.0,
                842.0
            ],
            "Text": "Chan fhaodar pòsadh a bhith air a chompàirteachadh ach a mhàin le saor-thoil gach cèile.\n'S e an teaghlach aonad nàdarra agus bunaiteach gach sluaigh agus mar sin airidh air a bhith\nair a dhìon leis an t-sluagh agus an Stàit.\nBonn 17.\nTha e na chòir aig gach neach sealbhachd a bhith aige fhein a thuilleadh air sealbhachd ann an\nco-chomunn dhaoine eile.\nChan fhaodar a shealbhachd a thoirt bho neach gu mi-riaghailteach.\nBonn 18.\nTha e na chòir aig gach neach saorsa smuain, saorsa cogais agus saorsa creidimh a bhith aige;\ntha a' chòir seo a' gabhail a-steach saorsa airson a chreidimh 's a chreud atharrachadh, na\naonar neo ann an còmhlan dhaoine eile ann am follais neo gu dìomhair agus am foillseachadh tre\ntheagasg, tre aoradh agus tre bhith gan cleachdadh.\nBonn 19.\nTha còir aig gach neach air saorsa beachd agus labhairt; tha a' chòir seo a' gabhail a-steach a\nbhith ag altruim bheachdan gun bhacadh sam bith agus a bhith a' sireadh agus a' toirt seachad\neòlais tro mheadhan sam bith a dh' aindeoin cnapan-starraidh a dh' fhaodadh a bhith anns an\nrathad.\nBonn 20.\nTha còir aig na h-uile saorsa a bhith aca airson co-chruinneachadh agus co-chomunn.\nChan fhaodar neach a cho-èigneachadh gu bhith na bhall de cho-chomunn sam bith.\nBonn 21.\n'S e còir neach sam bith co-phàirt a ghabhail ann an riaghaltas a dhùthcha gu pearsanta neo tro\nthaghadh riochdairean.\nTha còir aig na h-uile slighe fhosgailte a bhith aca airson seirbhis phoblach a dhèanamh dhan\ndùthaich.\nBithidh toil an t-sluaigh na bhunait airson barantas riaghlaidh agus bithidh seo air a dhèanamh\nfollaiseach ann a bhith a' cumail thaghaidhean tro bhòtadh coitcheann a bhitheas air a chumail\nann an dìomhaireachd aig amannan àiridh neo tro dhòighean saor-thaghach eile.\nBonn 22.\nTha còir aig gach neach, mar bhall den phoball air tearainteachd sòisealta agus tha e airidh,\ntro oidhirpean nàiseanta agus co-oidhirpean eadar-nàiseanta a-rèir eagrachadh is seilbh gach\nStàit, air gach còir eaconomaigeach, shòisealta agus chultarail a tha do-sheachanta feumail a\nchum urram agus saor-leasachadh a phearsantachd.\nBonn 23.\n'S e còir gach neach a bhith ri obair, ri saorsa airson obair a thaghadh, ri cùmhnantan obrach\na tha ceart agus fàbharach agus ri dìon an aghaidh a bhith gun obair.\nTha còir aig gach neach, gun leth-bhreth sam bith, air pàigheadh co-ionnan airson obrach cho-\nionnan.\nTha còir aig gach neach a tha anns an obair air tuarasdal freagarrach a bheireadh dha fhein 's\ndha theaghlach bi-beò a bhiodh a-rèir luach agus inbhe an duine eadhon ged a dh' fheumte\nleasachadh a dhèanamh tro mheadhanan eile airson dìon sòisealta a bhith aige.\nTha còir aig gach neach air cèaird-chomainn a dhealbh agus e fhein a cheangal riutha airson\ndìon a chòirichean.\nBonn 24.\nTha còir aig gach neach air fois agus saor-thìde còmhla ri cunbhalachadh reusanta air uairean\nobrach maille ri làithean saora le pàigheadh bho àm gu àm.\nBonn 25.\nTha còir aig na h-uile air àite còmhnaidh a tha iomchaidh airson an slàinte fhein is slàinte an\nteaghlaich - sin a' gabhail na ghlacan biadh, aodach, taigheadas, lèigh-aire agus seirbhisean"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "ea1619349860e127da222340798e563c",
            "Index": 3,
            "Label": "4",
            "Size": [
                595.0,
                842.0
            ],
            "Text": "sòisealta - agus a thuilleadh air sin tha còir aca air dìon ann an aghaidh call-obrach,\ntinneas, eu-cothrom, banntrachd, seann aois agus gainne beò-shlaint ann an suidhichean a tha\nthar an comais.\nTha màthaireachd agus leanabachd airidh air aire agus cuideachadh air leth. Tha gach leanabh,\ndìolain neo a chaochladh, airidh air an dìon shòisealta cheudna.\nBonn 26.\nTha foghlam na chòir do gach neach. Bithidh foghlam an asgaidh, co-dhiù aig na h-ìrean\nbunaiteil. Bithidh foghlam bunasach sparraichte air gach neach. Bithidh foghlam teicneachail,\nproifeiseanta agus àrd fhoghlam air bonn airidheachd, co-ionnan fosgailte do na h-uile neach.\nBithidh foghlam ag amas air làn-leasachadh pearsa an duine agus a chum neartachaidh tlachd ann\nan còirichean agus saorsan daonna. Bithidh foghlam a' brosnachadh tuigseachd, foighidinn agus\ncàirdeas am measg dhùthchannan, am measg bhuidhnean cinneadail is cràbhach, còmhla ri a bhith\na' cur air adhart oidhirpean nan Dùthchannan Aonaichte a thaobh cumail na sìthe.\nTha còir o thùs aig pàrantan roghainn a dhèanamh den t-seòrsa foghlaim a tha freagarrach don\ncloinn.\nBonn 27.\n'S e còir nan uile compàirt a bhith aca ann am beatha chultarail an coimhearsnachd fhein, a\nbhith sòlasach anns na h-ealain is roinn a bhith aca anns gach maitheas a shruthas bho gach\nadhartas saidheansail.\nTha gach neach còireach air dìon a bhith air na sochairean moralta agus saoghalta a tha a'\nsruthadh bho obair saidheansail, litreachail neo dealbhach ris am bheil e fhein.\nBonn 28.\nTha còir aig gach neach air òrdugh sòisealta agus eadar-nàiseanta anns am bi còirichean agus\nsaorsaidhean a' Ghairm seo air an toirt gu buil.\nBonn 29.\nTha dleasdanasan an crochadh air gach neach don choimhearsnachd sin a-mhàin anns am bheil e\ncomasach dha a mhiannan pearsanta a choilionadh.\nAnn an cleachdadh a chòirichean is a shaorsaidhean bithidh gach neach umhail do gach crìch a\nchuireas an lagh air chois airson a bhith a' dèanamh cinnteach gum bi còirichean agus\nsaorsaidhean dhaoine eile air an coimhead agus bithidh e leagte ri na riatanais a tha\nmoraltachd, rian pobaill agus maitheas coitcheann a' tagradh ann am poball deamocraiteach sam\nbith.\nChan fhaodar na còirichean agus na saorsaidhean sin a bhith air an cleachdadh air dhòigh sam\nbith ma tha iad a' ruith calg-dhìreach an aghaidh thograidhean agus phrionnsabalan nan\nDùthchannan Aonaichte.\nBonn 30.\nChan fhaod ni anns a' Ghairm seo a bhith air a thuigsinn mar gum biodh e a' toirt cothroim do\nStàit, do chòmhlan neo do dhuine, còir air pàirt a ghabhail ann an gnìomh sam bith a chur an\ncèill, a tha a' cuimseachadh air a bhith a' cur à bith aon de na còirichean neo na saorsaidhean\na tha sgrìobhte sìos anns a' Ghairm seo.\nGAIRM CHOITCHEANN\nA THAOBH\nCOIRICHEAN A' CHINNE DAONNA\nAir an deicheamh latha den Dùbhlachd 1948 ghabh Comhdhail Choitcheann nan Dùthchannan Aonaichte\nri, agus chuir iad an cèill, \"Gairm Choitcheann air còirichean A' Chinne-daonna\" aig a bheil a\nbhrìgh gu mionaideach ri fhaicinn anns na duilleagan a leanas. Mar thoradh air an achd seo\nchuir a' Chomhdhail Choitcheann impidh air gach dùthaich anns a' bhallrachd brìgh na Gairm seo\n\"a sgaoileadh, fhoillseachadh, a leughadh is a theagasg, gu h-àraidh ann an sgoiltean agus ann\nan àitean ionnsachaidh eile, gun eadar-dhealachadh a bhith air a dhèanamh air bonn inbhe\nphoiliticeach dhùthchannan neo thìrean sam bith."
        }
    }
}
