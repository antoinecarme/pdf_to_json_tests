{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468029,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "Teacs Ughdarrasail na Iomlanachd\nDUTHCHANNAN AONAICHTE\nOIFIS AN FHIOSRACHAIDH PHOBLAICH\nGAIRM CHOITCHEANN AIR COIRICHEAN A' CHINNE-DAONNA\nROI-RADH\nDo bhr\u00ecgh 's gu bheil e air aideachadh gu bheil dualchas n\u00e0darra agus c\u00f2irichean neo-sgaraichte uile bhuill a' chinne-daonna na st\u00e8idh airson saorsa, ceartas agus s\u00ecth an t-saoghail,\nDo bhr\u00ecgh 's gun do dh' adhbharaich a bhith a' cur c\u00f2irichean dhaoine ann an suarachas gn\u00ecomhan borba a sh\u00e0raich cogaisean, a bhith air an cleachdadh, agus gum bheil an latha air teachd anns am bi saor-\nlabhartas, saor chreideamh agus saorsa bho eagal agus d\u00ecth air a ghairm mar \u00e0rd-mhiann an t-sluaigh choitcheann,\nDo bhr\u00ecgh 's gu bheil e uile do-sheachanta feumail - mas e nach bi an duine air a cho-\u00e8igneachadh mu dheireadh gu ceannairc a dh\u00e8anamh an aghaidh ain-tighearnas agus f\u00f2irneart gum bi c\u00f2irichean an duine\nair an d\u00econ tro riaghladh an lagha,\nDo bhr\u00ecgh 's gu bheil e do-sheachanta feumail cleamhnasan c\u00e0irdeil a st\u00e8idheachadh eadar d\u00f9thchannan,\nDo bhr\u00ecgh 's gun do chuir sluagh nan D\u00f9thchannan Aonaichte an creideamh as \u00f9r ann an c\u00f2irichean fhear is mhnathan agus mar an ceudna gun do chuir iad romhpa adhartas s\u00f2isealta agus \u00ecrean beatha nas\nfh\u00e8arr ann am barrachd saorsa a dhaingneachadh,\nDo bhr\u00ecgh 's gun do gheall gach Ball St\u00e0ite, ann an co-luib ris na D\u00f9thchannan Aonaichte, gum brosnaicheadh iad uile-sp\u00e8is agus aire do ch\u00f2irichean agus saorsa an t-sluaigh,\nDo bhr\u00ecgh 's gu bheil tuigse choitcheann a thaobh c\u00f2irichean agus saorsaidhean uile gu l\u00e8ir do-sheachanta airson an gealladh seo a thoirt gu buil,\nMar sin, a nis,\nTha A' CHOMHDHAIL CHOITCHEANN\na' cur an c\u00e8ill\nNA GAIRM CHOITCHEANN AIR COIRICHEAN A' CHINNE-DAONNA seo na bhun-tomhais do gach sluagh is d\u00f9thaich a chum na cr\u00ecche gun d\u00e8an gach neach is gach d\u00f9thaich (a' cumail na Gairm seo\nnan sealladh) str\u00ec gu bhith a' brosnachadh nan c\u00f2irichean agus nan saorsaidhean sin tro theagasg is tro fhoghlam agus tro cheuman adhartach - n\u00e0iseanta agus eadar-n\u00e0iseanta - a' daingneachadh an\ncleachdaidhean am measg nan d\u00f9thaich dem bheil iad fhein nam buill agus cuideachd anns na t\u00ecrean a tha fon ughdarras.\nBonn 1.\nTha gach uile dhuine air a bhreth saor agus co-ionnan ann an urram 's ann an c\u00f2irichean. Tha iad air am breth le reusan is le cogais agus mar sin bu ch\u00f2ir dhaibh a bhith be\u00f2 nam measg fhein ann an spiorad\nbr\u00e0thaireil,\nBonn 2.\nTha gach neach fa leth airidh air gach c\u00f2ir is saorsa a tha sgr\u00ecobhte anns A' Ghairm seo a dh' aindeoin gn\u00e8 sam bith, mar tha cinneadh, dath craicinn, gn\u00e8-cinneil, c\u00e0nan, creideamh, beachdan poiliticeach,\nt\u00f9sachd n\u00e0iseanta neo s\u00f2isealta, sealbhachd, gin neo inbhe air bith eile.\nA thuilleadh, chan fhaod deifir a bhith air a dh\u00e8anamh air bonn inbhe phoiliticeach, uachdaranail neo eadar-n\u00e0iseanta a tha ceangailte ri d\u00f9thaich dom buin neach co-dhi\u00f9 tha an d\u00f9thaich sin neo-eiseimeileach,\nfo urras, fon r\u00ecaghladh neo fo bhacadh d\u00f9thcha eile.\nBonn 3.\nTha c\u00f2ir aig gach neach air beatha, saorsa agus tearainteachd.\nBonn 4.\nCha bhi neach air a chumail fo thr\u00e0illeachd neo fo dhaorsa. Bithidh tr\u00e0illeachd agus tr\u00e0ill-mhalairt air a thoirmeasg na uile chruth.\nBonn 5.\nCha bhi neach air a smachdachadh gu pian neo gu d\u00e8iligidhean an-iochdmhor, mi-dhaonna neo truaillidh.\nBonn 6.",
            "Image": "8c14410ff55e1ebf3e45c34a411e6524"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "Tha c\u00f2ir aig gach neach a bhith air a choimhead mar bhall den chinne-daonna ann an sealladh an lagha.\nBonn 7.\nTha na h-uile co-ionnan fa chomhair, agus mar sin airidh air d\u00econachd an lagha. Tha gach neach airidh air an aon d\u00econ ann an aghaidh eadar-dhealachaidh sam bith a bhriseas a' Ghairm seo agus an aghaidh\nbrosnachaidh sam bith a chuirear air chois airson eadar-dhealachadh a dh\u00e8anamh.\nBonn 8.\nTha c\u00f2ir aig gach neach air furtachd \u00e8ifeachdach bho na c\u00f9irtean n\u00e0iseanta airson gn\u00ecomhan a tha briseadh nan c\u00f2irichean dleasdanach a tha air an toirt seachad tron lagh.\nBonn 9.\nCha bhi neach air a chur an s\u00e0s neo ann an gr\u00e8im neo air fh\u00f2garrachadh gu mi-laghail.\nBonn 10.\nTha c\u00f2ir aig gach neach gum faigh e \u00e8isdeachd phoblach ann an l\u00e0n-cheartas bho ch\u00f9irtean neo-eiseimeileach agus neo-leththromach nuair a tha a ch\u00f2irichean air an ceasnachadh agus nuair a tha gn\u00ecomhan\neucorach air a chur \u00e0s a leth.\nBonn 11.\nTha c\u00f2ir aig gach neach aig a bheil eucoir dhioghaltach air a chur as a leth a bhith air a mheas neo-ciontach gus an teid a chionta a dhearbhadh a-r\u00e8ir an lagha aig deuchainn phoblach far am bheil gach\nbarrantas a tha feumail saor dha airson a dh\u00econachd.\nChan fhaod neach a bhith air a mheas ciontach mar thoradh air gn\u00ecomh neo dearmad nach robh na chionta dhioghaltach fo laghan n\u00e0iseanta neo eadar-n\u00e0iseanta aig an \u00e0m san deach an gn\u00ecomhachadh. Ni mo\nna sin chan fhaodar c\u00e0in nas truime a chur air neach na bha freagarrach aig an \u00e0m san deachaidh an eucoir a dh\u00e8anamh.\nBonn 12.\nChan fhaodar neach sam bith a cheannsachadh le bhith a' buintinn ri phearsantachd, ri theaghlach, ri dhachaidh neo tro sgr\u00ecobhadh agus ni m\u00f2 a dh' fhaodar buintinn ri onair neo ri chli\u00f9. Tha uile ch\u00f2ir aig gach\nneach air d\u00econ bhon lagh an aghaidh ionnsaighean den t-se\u00f2rsa sin.\nBonn 13.\nTha c\u00f2ir aig gach neach air saorsa gluasaid agus saorsa c\u00f2mhnaidh an taobh a-staigh cr\u00ecoch gach st\u00e0it.\nTha c\u00f2ir aig gach neach cead a bhith aige d\u00f9thaich sam bith, eadhon a dh\u00f9thaich fhein, fh\u00e0gail agus cuideachd cead gu tilleadh gu a dh\u00f9thaich fhein.\nBonn 14.\nTha c\u00f2ir aig a h-uile neach d\u00ecdean bho gheur-leanmhain a shireadh agus s\u00ectheachd fhaotainn ann an d\u00f9thchannan eile.\nChan fhaodar a' ch\u00f2ir seo a chleachdadh a thaobh thagraidhean nach eil poiliticeach neo a thaobh ghn\u00ecomhan a tha an aghaidh thograidhean agus phrionnsabalan nan d\u00f9thchannan Aonaichte.\nBonn 15.\nTha c\u00f2ir aig gach neach a bhith air ainmeachadh gu n\u00e0iseanta.\nChan fhaodar a dh\u00f9thchas n\u00e0iseanta, neo a ch\u00f2ir air a dh\u00f9thchas n\u00e0iseanta atharrachadh, \u00e0icheadh air neach air bith.\nBonn 16.\nTha e na ch\u00f2ir aig gach fireannach is boireannach, a dh' aindeoin cinnidh is a tha air teachd gu aois, p\u00f2sadh agus teaghlach a st\u00e8idheachadh. Tha iad dligheach air c\u00f2irichean co-ionnan nam p\u00f2sadh r\u00e8 \u00f9ine am\np\u00f2saidh agus ann an sgaoileadh a' ph\u00f2saidh.\nChan fhaodar p\u00f2sadh a bhith air a chomp\u00e0irteachadh ach a mh\u00e0in le saor-thoil gach c\u00e8ile.\n'S e an teaghlach aonad n\u00e0darra agus bunaiteach gach sluaigh agus mar sin airidh air a bhith air a dh\u00econ leis an t-sluagh agus an St\u00e0it.\nBonn 17.\nTha e na ch\u00f2ir aig gach neach sealbhachd a bhith aige fhein a thuilleadh air sealbhachd ann an co-chomunn dhaoine eile.\nChan fhaodar a shealbhachd a thoirt bho neach gu mi-riaghailteach.",
            "Image": "5be0a998ff8a6cfd14a66ab0b1cd9c61"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "Bonn 18.\nTha e na ch\u00f2ir aig gach neach saorsa smuain, saorsa cogais agus saorsa creidimh a bhith aige; tha a' ch\u00f2ir seo a' gabhail a-steach saorsa airson a chreidimh 's a chreud atharrachadh, na aonar neo ann an\nc\u00f2mhlan dhaoine eile ann am follais neo gu d\u00ecomhair agus am foillseachadh tre theagasg, tre aoradh agus tre bhith gan cleachdadh.\nBonn 19.\nTha c\u00f2ir aig gach neach air saorsa beachd agus labhairt; tha a' ch\u00f2ir seo a' gabhail a-steach a bhith ag altruim bheachdan gun bhacadh sam bith agus a bhith a' sireadh agus a' toirt seachad e\u00f2lais tro mheadhan\nsam bith a dh' aindeoin cnapan-starraidh a dh' fhaodadh a bhith anns an rathad.\nBonn 20.\nTha c\u00f2ir aig na h-uile saorsa a bhith aca airson co-chruinneachadh agus co-chomunn.\nChan fhaodar neach a cho-\u00e8igneachadh gu bhith na bhall de cho-chomunn sam bith.\nBonn 21.\n'S e c\u00f2ir neach sam bith co-ph\u00e0irt a ghabhail ann an riaghaltas a dh\u00f9thcha gu pearsanta neo tro thaghadh riochdairean.\nTha c\u00f2ir aig na h-uile slighe fhosgailte a bhith aca airson seirbhis phoblach a dh\u00e8anamh dhan d\u00f9thaich.\nBithidh toil an t-sluaigh na bhunait airson barantas riaghlaidh agus bithidh seo air a dh\u00e8anamh follaiseach ann a bhith a' cumail thaghaidhean tro bh\u00f2tadh coitcheann a bhitheas air a chumail ann an\nd\u00ecomhaireachd aig amannan \u00e0iridh neo tro dh\u00f2ighean saor-thaghach eile.\nBonn 22.\nTha c\u00f2ir aig gach neach, mar bhall den phoball air tearainteachd s\u00f2isealta agus tha e airidh, tro oidhirpean n\u00e0iseanta agus co-oidhirpean eadar-n\u00e0iseanta a-r\u00e8ir eagrachadh is seilbh gach St\u00e0it, air gach c\u00f2ir\neaconomaigeach, sh\u00f2isealta agus chultarail a tha do-sheachanta feumail a chum urram agus saor-leasachadh a phearsantachd.\nBonn 23.\n'S e c\u00f2ir gach neach a bhith ri obair, ri saorsa airson obair a thaghadh, ri c\u00f9mhnantan obrach a tha ceart agus f\u00e0bharach agus ri d\u00econ an aghaidh a bhith gun obair.\nTha c\u00f2ir aig gach neach, gun leth-bhreth sam bith, air p\u00e0igheadh co-ionnan airson obrach cho-ionnan.\nTha c\u00f2ir aig gach neach a tha anns an obair air tuarasdal freagarrach a bheireadh dha fhein 's dha theaghlach bi-be\u00f2 a bhiodh a-r\u00e8ir luach agus inbhe an duine eadhon ged a dh' fheumte leasachadh a dh\u00e8anamh\ntro mheadhanan eile airson d\u00econ s\u00f2isealta a bhith aige.\nTha c\u00f2ir aig gach neach air c\u00e8aird-chomainn a dhealbh agus e fhein a cheangal riutha airson d\u00econ a ch\u00f2irichean.\nBonn 24.\nTha c\u00f2ir aig gach neach air fois agus saor-th\u00ecde c\u00f2mhla ri cunbhalachadh reusanta air uairean obrach maille ri l\u00e0ithean saora le p\u00e0igheadh bho \u00e0m gu \u00e0m.\nBonn 25.\nTha c\u00f2ir aig na h-uile air \u00e0ite c\u00f2mhnaidh a tha iomchaidh airson an sl\u00e0inte fhein is sl\u00e0inte an teaghlaich - sin a' gabhail na ghlacan biadh, aodach, taigheadas, l\u00e8igh-aire agus seirbhisean s\u00f2isealta - agus a\nthuilleadh air sin tha c\u00f2ir aca air d\u00econ ann an aghaidh call-obrach, tinneas, eu-cothrom, banntrachd, seann aois agus gainne be\u00f2-shlaint ann an suidhichean a tha thar an comais.\nTha m\u00e0thaireachd agus leanabachd airidh air aire agus cuideachadh air leth. Tha gach leanabh, d\u00ecolain neo a chaochladh, airidh air an d\u00econ sh\u00f2isealta cheudna.\nBonn 26.\nTha foghlam na ch\u00f2ir do gach neach. Bithidh foghlam an asgaidh, co-dhi\u00f9 aig na h-\u00ecrean bunaiteil. Bithidh foghlam bunasach sparraichte air gach neach. Bithidh foghlam teicneachail, proifeiseanta agus \u00e0rd\nfhoghlam air bonn airidheachd, co-ionnan fosgailte do na h-uile neach.\nBithidh foghlam ag amas air l\u00e0n-leasachadh pearsa an duine agus a chum neartachaidh tlachd ann an c\u00f2irichean agus saorsan daonna. Bithidh foghlam a' brosnachadh tuigseachd, foighidinn agus c\u00e0irdeas am\nmeasg dh\u00f9thchannan, am measg bhuidhnean cinneadail is cr\u00e0bhach, c\u00f2mhla ri a bhith a' cur air adhart oidhirpean nan D\u00f9thchannan Aonaichte a thaobh cumail na s\u00ecthe.\nTha c\u00f2ir o th\u00f9s aig p\u00e0rantan roghainn a dh\u00e8anamh den t-se\u00f2rsa foghlaim a tha freagarrach don cloinn.\nBonn 27.",
            "Image": "40f2ab4b29fbb77562fee61e8d08054b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "'S e c\u00f2ir nan uile comp\u00e0irt a bhith aca ann am beatha chultarail an coimhearsnachd fhein, a bhith s\u00f2lasach anns na h-ealain is roinn a bhith aca anns gach maitheas a shruthas bho gach adhartas saidheansail.\nTha gach neach c\u00f2ireach air d\u00econ a bhith air na sochairean moralta agus saoghalta a tha a' sruthadh bho obair saidheansail, litreachail neo dealbhach ris am bheil e fhein.\nBonn 28.\nTha c\u00f2ir aig gach neach air \u00f2rdugh s\u00f2isealta agus eadar-n\u00e0iseanta anns am bi c\u00f2irichean agus saorsaidhean a' Ghairm seo air an toirt gu buil.\nBonn 29.\nTha dleasdanasan an crochadh air gach neach don choimhearsnachd sin a-mh\u00e0in anns am bheil e comasach dha a mhiannan pearsanta a choilionadh.\nAnn an cleachdadh a ch\u00f2irichean is a shaorsaidhean bithidh gach neach umhail do gach cr\u00ecch a chuireas an lagh air chois airson a bhith a' d\u00e8anamh cinnteach gum bi c\u00f2irichean agus saorsaidhean dhaoine eile\nair an coimhead agus bithidh e leagte ri na riatanais a tha moraltachd, rian pobaill agus maitheas coitcheann a' tagradh ann am poball deamocraiteach sam bith.\nChan fhaodar na c\u00f2irichean agus na saorsaidhean sin a bhith air an cleachdadh air dh\u00f2igh sam bith ma tha iad a' ruith calg-dh\u00ecreach an aghaidh thograidhean agus phrionnsabalan nan D\u00f9thchannan Aonaichte.\nBonn 30.\nChan fhaod ni anns a' Ghairm seo a bhith air a thuigsinn mar gum biodh e a' toirt cothroim do St\u00e0it, do ch\u00f2mhlan neo do dhuine, c\u00f2ir air p\u00e0irt a ghabhail ann an gn\u00ecomh sam bith a chur an c\u00e8ill, a tha a'\ncuimseachadh air a bhith a' cur \u00e0 bith aon de na c\u00f2irichean neo na saorsaidhean a tha sgr\u00ecobhte s\u00ecos anns a' Ghairm seo.\nGAIRM CHOITCHEANN\nA THAOBH\nCOIRICHEAN A' CHINNE DAONNA\nAir an deicheamh latha den D\u00f9bhlachd 1948 ghabh Comhdhail Choitcheann nan D\u00f9thchannan Aonaichte ri, agus chuir iad an c\u00e8ill, \"Gairm Choitcheann air c\u00f2irichean A' Chinne-daonna\" aig a bheil a bhr\u00ecgh\ngu mionaideach ri fhaicinn anns na duilleagan a leanas. Mar thoradh air an achd seo chuir a' Chomhdhail Choitcheann impidh air gach d\u00f9thaich anns a' bhallrachd br\u00ecgh na Gairm seo \"a sgaoileadh,\nfhoillseachadh, a leughadh is a theagasg, gu h-\u00e0raidh ann an sgoiltean agus ann an \u00e0itean ionnsachaidh eile, gun eadar-dhealachadh a bhith air a dh\u00e8anamh air bonn inbhe phoiliticeach dh\u00f9thchannan neo\nth\u00ecrean sam bith.",
            "Image": "42c144c8924b8fb8314341fce520f0fa"
        }
    }
}
