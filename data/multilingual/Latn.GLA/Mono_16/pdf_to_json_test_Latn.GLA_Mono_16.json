{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468126,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Teacs Ughdarrasail na Iomlanachd\nDUTHCHANNAN AONAICHTE\nOIFIS AN FHIOSRACHAIDH PHOBLAICH\nGAIRM CHOITCHEANN AIR COIRICHEAN A' CHINNE-DAONNA\nROI-RADH\nDo bhrìgh 's gu bheil e air aideachadh gu bheil dualchas nàdarra agus\ncòirichean neo-sgaraichte uile bhuill a' chinne-daonna na stèidh airson\nsaorsa, ceartas agus sìth an t-saoghail,\nDo bhrìgh 's gun do dh' adhbharaich a bhith a' cur còirichean dhaoine\nann an suarachas gnìomhan borba a shàraich cogaisean, a bhith air an\ncleachdadh, agus gum bheil an latha air teachd anns am bi saor-\nlabhartas, saor chreideamh agus saorsa bho eagal agus dìth air a ghairm\nmar àrd-mhiann an t-sluaigh choitcheann,\nDo bhrìgh 's gu bheil e uile do-sheachanta feumail - mas e nach bi an\nduine air a cho-èigneachadh mu dheireadh gu ceannairc a dhèanamh an\naghaidh ain-tighearnas agus fòirneart gum bi còirichean an duine air an\ndìon tro riaghladh an lagha,\nDo bhrìgh 's gu bheil e do-sheachanta feumail cleamhnasan càirdeil a\nstèidheachadh eadar dùthchannan,\nDo bhrìgh 's gun do chuir sluagh nan Dùthchannan Aonaichte an creideamh\nas ùr ann an còirichean fhear is mhnathan agus mar an ceudna gun do\nchuir iad romhpa adhartas sòisealta agus ìrean beatha nas fhèarr ann am\nbarrachd saorsa a dhaingneachadh,\nDo bhrìgh 's gun do gheall gach Ball Stàite, ann an co-luib ris na\nDùthchannan Aonaichte, gum brosnaicheadh iad uile-spèis agus aire do\nchòirichean agus saorsa an t-sluaigh,\nDo bhrìgh 's gu bheil tuigse choitcheann a thaobh còirichean agus\nsaorsaidhean uile gu lèir do-sheachanta airson an gealladh seo a thoirt\ngu buil,\nMar sin, a nis,\nTha A' CHOMHDHAIL CHOITCHEANN\na' cur an cèill\nNA GAIRM CHOITCHEANN AIR COIRICHEAN A' CHINNE-DAONNA seo na bhun-tomhais\ndo gach sluagh is dùthaich a chum na crìche gun dèan gach neach is gach\ndùthaich (a' cumail na Gairm seo nan sealladh) strì gu bhith a'\nbrosnachadh nan còirichean agus nan saorsaidhean sin tro theagasg is tro\nfhoghlam agus tro cheuman adhartach - nàiseanta agus eadar-nàiseanta -\na' daingneachadh an cleachdaidhean am measg nan dùthaich dem bheil iad\nfhein nam buill agus cuideachd anns na tìrean a tha fon ughdarras.\nBonn 1.",
            "Image": "dfc46fb416132a2c3382655f2e08e8cf"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tha gach uile dhuine air a bhreth saor agus co-ionnan ann an urram 's\nann an còirichean. Tha iad air am breth le reusan is le cogais agus mar\nsin bu chòir dhaibh a bhith beò nam measg fhein ann an spiorad\nbràthaireil,\nBonn 2.\nTha gach neach fa leth airidh air gach còir is saorsa a tha sgrìobhte\nanns A' Ghairm seo a dh' aindeoin gnè sam bith, mar tha cinneadh, dath\ncraicinn, gnè-cinneil, cànan, creideamh, beachdan poiliticeach, tùsachd\nnàiseanta neo sòisealta, sealbhachd, gin neo inbhe air bith eile.\nA thuilleadh, chan fhaod deifir a bhith air a dhèanamh air bonn inbhe\nphoiliticeach, uachdaranail neo eadar-nàiseanta a tha ceangailte ri\ndùthaich dom buin neach co-dhiù tha an dùthaich sin neo-eiseimeileach,\nfo urras, fon rìaghladh neo fo bhacadh dùthcha eile.\nBonn 3.\nTha còir aig gach neach air beatha, saorsa agus tearainteachd.\nBonn 4.\nCha bhi neach air a chumail fo thràilleachd neo fo dhaorsa. Bithidh\ntràilleachd agus tràill-mhalairt air a thoirmeasg na uile chruth.\nBonn 5.\nCha bhi neach air a smachdachadh gu pian neo gu dèiligidhean an-\niochdmhor, mi-dhaonna neo truaillidh.\nBonn 6.\nTha còir aig gach neach a bhith air a choimhead mar bhall den chinne-\ndaonna ann an sealladh an lagha.\nBonn 7.\nTha na h-uile co-ionnan fa chomhair, agus mar sin airidh air dìonachd an\nlagha. Tha gach neach airidh air an aon dìon ann an aghaidh eadar-\ndhealachaidh sam bith a bhriseas a' Ghairm seo agus an aghaidh\nbrosnachaidh sam bith a chuirear air chois airson eadar-dhealachadh a\ndhèanamh.\nBonn 8.\nTha còir aig gach neach air furtachd èifeachdach bho na cùirtean\nnàiseanta airson gnìomhan a tha briseadh nan còirichean dleasdanach a\ntha air an toirt seachad tron lagh.\nBonn 9.\nCha bhi neach air a chur an sàs neo ann an grèim neo air fhògarrachadh\ngu mi-laghail.\nBonn 10.",
            "Image": "9a77236d77e10782f2aa2422ca1e78db"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tha còir aig gach neach gum faigh e èisdeachd phoblach ann an làn-\ncheartas bho chùirtean neo-eiseimeileach agus neo-leththromach nuair a\ntha a chòirichean air an ceasnachadh agus nuair a tha gnìomhan eucorach\nair a chur às a leth.\nBonn 11.\nTha còir aig gach neach aig a bheil eucoir dhioghaltach air a chur as a\nleth a bhith air a mheas neo-ciontach gus an teid a chionta a dhearbhadh\na-rèir an lagha aig deuchainn phoblach far am bheil gach barrantas a tha\nfeumail saor dha airson a dhìonachd.\nChan fhaod neach a bhith air a mheas ciontach mar thoradh air gnìomh neo\ndearmad nach robh na chionta dhioghaltach fo laghan nàiseanta neo eadar-\nnàiseanta aig an àm san deach an gnìomhachadh. Ni mo na sin chan fhaodar\ncàin nas truime a chur air neach na bha freagarrach aig an àm san\ndeachaidh an eucoir a dhèanamh.\nBonn 12.\nChan fhaodar neach sam bith a cheannsachadh le bhith a' buintinn ri\nphearsantachd, ri theaghlach, ri dhachaidh neo tro sgrìobhadh agus ni mò\na dh' fhaodar buintinn ri onair neo ri chliù. Tha uile chòir aig gach\nneach air dìon bhon lagh an aghaidh ionnsaighean den t-seòrsa sin.\nBonn 13.\nTha còir aig gach neach air saorsa gluasaid agus saorsa còmhnaidh an\ntaobh a-staigh crìoch gach stàit.\nTha còir aig gach neach cead a bhith aige dùthaich sam bith, eadhon a\ndhùthaich fhein, fhàgail agus cuideachd cead gu tilleadh gu a dhùthaich\nfhein.\nBonn 14.\nTha còir aig a h-uile neach dìdean bho gheur-leanmhain a shireadh agus\nsìtheachd fhaotainn ann an dùthchannan eile.\nChan fhaodar a' chòir seo a chleachdadh a thaobh thagraidhean nach eil\npoiliticeach neo a thaobh ghnìomhan a tha an aghaidh thograidhean agus\nphrionnsabalan nan dùthchannan Aonaichte.\nBonn 15.\nTha còir aig gach neach a bhith air ainmeachadh gu nàiseanta.\nChan fhaodar a dhùthchas nàiseanta, neo a chòir air a dhùthchas\nnàiseanta atharrachadh, àicheadh air neach air bith.\nBonn 16.\nTha e na chòir aig gach fireannach is boireannach, a dh' aindeoin\ncinnidh is a tha air teachd gu aois, pòsadh agus teaghlach a\nstèidheachadh. Tha iad dligheach air còirichean co-ionnan nam pòsadh rè\nùine am pòsaidh agus ann an sgaoileadh a' phòsaidh.",
            "Image": "685f9078b1a5f1132c4eee76d49c33d6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Chan fhaodar pòsadh a bhith air a chompàirteachadh ach a mhàin le saor-\nthoil gach cèile.\n'S e an teaghlach aonad nàdarra agus bunaiteach gach sluaigh agus mar\nsin airidh air a bhith air a dhìon leis an t-sluagh agus an Stàit.\nBonn 17.\nTha e na chòir aig gach neach sealbhachd a bhith aige fhein a thuilleadh\nair sealbhachd ann an co-chomunn dhaoine eile.\nChan fhaodar a shealbhachd a thoirt bho neach gu mi-riaghailteach.\nBonn 18.\nTha e na chòir aig gach neach saorsa smuain, saorsa cogais agus saorsa\ncreidimh a bhith aige; tha a' chòir seo a' gabhail a-steach saorsa\nairson a chreidimh 's a chreud atharrachadh, na aonar neo ann an còmhlan\ndhaoine eile ann am follais neo gu dìomhair agus am foillseachadh tre\ntheagasg, tre aoradh agus tre bhith gan cleachdadh.\nBonn 19.\nTha còir aig gach neach air saorsa beachd agus labhairt; tha a' chòir\nseo a' gabhail a-steach a bhith ag altruim bheachdan gun bhacadh sam\nbith agus a bhith a' sireadh agus a' toirt seachad eòlais tro mheadhan\nsam bith a dh' aindeoin cnapan-starraidh a dh' fhaodadh a bhith anns an\nrathad.\nBonn 20.\nTha còir aig na h-uile saorsa a bhith aca airson co-chruinneachadh agus\nco-chomunn.\nChan fhaodar neach a cho-èigneachadh gu bhith na bhall de cho-chomunn\nsam bith.\nBonn 21.\n'S e còir neach sam bith co-phàirt a ghabhail ann an riaghaltas a\ndhùthcha gu pearsanta neo tro thaghadh riochdairean.\nTha còir aig na h-uile slighe fhosgailte a bhith aca airson seirbhis\nphoblach a dhèanamh dhan dùthaich.\nBithidh toil an t-sluaigh na bhunait airson barantas riaghlaidh agus\nbithidh seo air a dhèanamh follaiseach ann a bhith a' cumail\nthaghaidhean tro bhòtadh coitcheann a bhitheas air a chumail ann an\ndìomhaireachd aig amannan àiridh neo tro dhòighean saor-thaghach eile.\nBonn 22.\nTha còir aig gach neach, mar bhall den phoball air tearainteachd\nsòisealta agus tha e airidh, tro oidhirpean nàiseanta agus co-oidhirpean\neadar-nàiseanta a-rèir eagrachadh is seilbh gach Stàit, air gach còir\neaconomaigeach, shòisealta agus chultarail a tha do-sheachanta feumail a\nchum urram agus saor-leasachadh a phearsantachd.",
            "Image": "a77197a8237d30ef7f4aaee4a5787a3b"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Bonn 23.\n'S e còir gach neach a bhith ri obair, ri saorsa airson obair a\nthaghadh, ri cùmhnantan obrach a tha ceart agus fàbharach agus ri dìon\nan aghaidh a bhith gun obair.\nTha còir aig gach neach, gun leth-bhreth sam bith, air pàigheadh co-\nionnan airson obrach cho-ionnan.\nTha còir aig gach neach a tha anns an obair air tuarasdal freagarrach a\nbheireadh dha fhein 's dha theaghlach bi-beò a bhiodh a-rèir luach agus\ninbhe an duine eadhon ged a dh' fheumte leasachadh a dhèanamh tro\nmheadhanan eile airson dìon sòisealta a bhith aige.\nTha còir aig gach neach air cèaird-chomainn a dhealbh agus e fhein a\ncheangal riutha airson dìon a chòirichean.\nBonn 24.\nTha còir aig gach neach air fois agus saor-thìde còmhla ri cunbhalachadh\nreusanta air uairean obrach maille ri làithean saora le pàigheadh bho àm\ngu àm.\nBonn 25.\nTha còir aig na h-uile air àite còmhnaidh a tha iomchaidh airson an\nslàinte fhein is slàinte an teaghlaich - sin a' gabhail na ghlacan\nbiadh, aodach, taigheadas, lèigh-aire agus seirbhisean sòisealta - agus\na thuilleadh air sin tha còir aca air dìon ann an aghaidh call-obrach,\ntinneas, eu-cothrom, banntrachd, seann aois agus gainne beò-shlaint ann\nan suidhichean a tha thar an comais.\nTha màthaireachd agus leanabachd airidh air aire agus cuideachadh air\nleth. Tha gach leanabh, dìolain neo a chaochladh, airidh air an dìon\nshòisealta cheudna.\nBonn 26.\nTha foghlam na chòir do gach neach. Bithidh foghlam an asgaidh, co-dhiù\naig na h-ìrean bunaiteil. Bithidh foghlam bunasach sparraichte air gach\nneach. Bithidh foghlam teicneachail, proifeiseanta agus àrd fhoghlam air\nbonn airidheachd, co-ionnan fosgailte do na h-uile neach.\nBithidh foghlam ag amas air làn-leasachadh pearsa an duine agus a chum\nneartachaidh tlachd ann an còirichean agus saorsan daonna. Bithidh\nfoghlam a' brosnachadh tuigseachd, foighidinn agus càirdeas am measg\ndhùthchannan, am measg bhuidhnean cinneadail is cràbhach, còmhla ri a\nbhith a' cur air adhart oidhirpean nan Dùthchannan Aonaichte a thaobh\ncumail na sìthe.\nTha còir o thùs aig pàrantan roghainn a dhèanamh den t-seòrsa foghlaim a\ntha freagarrach don cloinn.\nBonn 27.\n'S e còir nan uile compàirt a bhith aca ann am beatha chultarail an",
            "Image": "d2d35a841e5f07c76ff2039b8f418733"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "coimhearsnachd fhein, a bhith sòlasach anns na h-ealain is roinn a bhith\naca anns gach maitheas a shruthas bho gach adhartas saidheansail.\nTha gach neach còireach air dìon a bhith air na sochairean moralta agus\nsaoghalta a tha a' sruthadh bho obair saidheansail, litreachail neo\ndealbhach ris am bheil e fhein.\nBonn 28.\nTha còir aig gach neach air òrdugh sòisealta agus eadar-nàiseanta anns\nam bi còirichean agus saorsaidhean a' Ghairm seo air an toirt gu buil.\nBonn 29.\nTha dleasdanasan an crochadh air gach neach don choimhearsnachd sin a-\nmhàin anns am bheil e comasach dha a mhiannan pearsanta a choilionadh.\nAnn an cleachdadh a chòirichean is a shaorsaidhean bithidh gach neach\numhail do gach crìch a chuireas an lagh air chois airson a bhith a'\ndèanamh cinnteach gum bi còirichean agus saorsaidhean dhaoine eile air\nan coimhead agus bithidh e leagte ri na riatanais a tha moraltachd, rian\npobaill agus maitheas coitcheann a' tagradh ann am poball deamocraiteach\nsam bith.\nChan fhaodar na còirichean agus na saorsaidhean sin a bhith air an\ncleachdadh air dhòigh sam bith ma tha iad a' ruith calg-dhìreach an\naghaidh thograidhean agus phrionnsabalan nan Dùthchannan Aonaichte.\nBonn 30.\nChan fhaod ni anns a' Ghairm seo a bhith air a thuigsinn mar gum biodh e\na' toirt cothroim do Stàit, do chòmhlan neo do dhuine, còir air pàirt a\nghabhail ann an gnìomh sam bith a chur an cèill, a tha a' cuimseachadh\nair a bhith a' cur à bith aon de na còirichean neo na saorsaidhean a tha\nsgrìobhte sìos anns a' Ghairm seo.\nGAIRM CHOITCHEANN\nA THAOBH\nCOIRICHEAN A' CHINNE DAONNA\nAir an deicheamh latha den Dùbhlachd 1948 ghabh Comhdhail Choitcheann\nnan Dùthchannan Aonaichte ri, agus chuir iad an cèill, \"Gairm\nChoitcheann air còirichean A' Chinne-daonna\" aig a bheil a bhrìgh gu\nmionaideach ri fhaicinn anns na duilleagan a leanas. Mar thoradh air an\nachd seo chuir a' Chomhdhail Choitcheann impidh air gach dùthaich anns\na' bhallrachd brìgh na Gairm seo \"a sgaoileadh, fhoillseachadh, a\nleughadh is a theagasg, gu h-àraidh ann an sgoiltean agus ann an àitean\nionnsachaidh eile, gun eadar-dhealachadh a bhith air a dhèanamh air bonn\ninbhe phoiliticeach dhùthchannan neo thìrean sam bith.",
            "Image": "2b92410e16a5e716bcf86a841d40b1f9"
        }
    }
}
