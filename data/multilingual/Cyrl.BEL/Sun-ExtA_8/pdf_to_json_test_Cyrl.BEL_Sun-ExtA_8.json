{
    "MetaData": {
        "Author": null,
        "Creation_Date": 1581467164,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "415d89c1026424356ef583c1be870b40",
            "Index": 0,
            "Label": "1",
            "Size": [
                595.0,
                842.0
            ],
            "Text": "10 СНЕЖНЯ 1948 ГОДА Генеральная Асамблея Арганізацыі Абʼяднаных Нацый зацвердзіла і абвясціла\nУсеагульную дэкларацыю правоў чалавека, поўны тэкст якой прыведзены на гэтых старонках.\nПрыняўшы гэта рашэнне гістарычнага значэння, Асамблея звярнулася з заклікам да ўсіх дзяржаў‐\nчленаў Арганізацыі абнародаваць тэкст Дэкларацыі і зрабіць усё магчымае для «яе\nраспаўсюджвання, абвяшчэння і растлумачэння, галоўным чынам у школах і іншых навучальных\nустановах, без адрознення, якое заснавана на палітычным статусе краін або тэрыторый».\nУСЕАГУЛЬНАЯ ДЭКЛАРАЦЫЯ ПРАВОЎ ЧАЛАВЕКА\nПРЭАМБУЛА\nПрымаючы пад увагу, што прызнанне годнасці, якая ўласціва ўсім членам чалавечай сямʼі, і роўных і\nнеадʼемных правоў іх зʼяўляецца асновай свабоды, справядлівасці і ўсеагульнага міру; і\nпрымаючы пад увагу, што грэбаванне і пагарда да правоў чалавека прывялі да варварскіх актаў,\nякія абураюць сумленне чалавецтва, і што стварэнне такога свету, у якім людзі будуць мець\nсвабоду слова і перакананняў і будуць свабодныя ад страху і галечы, абвешчана як высокае\nімкненне людзей; і\nпрымаючы пад увагу, што неабходна, каб правы чалавека ахоўваліся ўладай закону з мэтай\nзабеспячэння таго, каб чалавек не быў вымушаны ўжываць, у якасці апошняга сродку, паўстання\nсупроць тыраніі і прыгнечання; і\nпрымаючы пад увагу, што неабходна садзейнічаць развіццю дружалюбных адносін паміж народамі; і\nпрымаючы пад увагу, што народы Абʼяднаных Нацый пацвердзілі ў Статуце сваю веру ў асноўныя\nправы чалавека, у годнасць і каштоўнасць чалавечай асобы і ў раўнапраўе мужчын і жанчын і\nвырашылі садзейнічаць сацыяльнаму прагрэсу і паляпшэнню ўмоў жыцця пры большай свабодзе; і\nпрымаючы пад увагу, што дзяржавы‐члены абавязаліся садзейнічаць, у супрацоўніцтве з\nАрганізацыяй Абʼяднаных Нацый, усеагульнай павазе і захаванню правоў чалавека і асноўных\nсвабод; і\nпрымаючы пад увагу, што ўсеагульнае разуменне характару гэтых правоў і свабод мае велізарнае\nзначэнне для поўнага выканання гэтага абавязацельства:\nГЕНЕРАЛЬНАЯ АСАМБЛЕЯ\nабвяшчае\nгэту Усеагульную дэкларацыю правоў чалавека ў якасці задачы, да выканання якой павінны\nімкнуцца ўсе народы і ўсе дзяржавы з тым, каб кожны чалавек і кожны орган грамадства, увесь час\nмаючы на ўвазе гэту Дэкларацыю, імкнуліся шляхам асветы і адукацыі садзейнічаць павазе гэтых\nправоў і свабод і забеспячэнню, шляхам нацыянальных і міжнародных прагрэсіўных мерапрыемстваў,\nусеагульнага і эфектыўнага прызнання і ажыццяўлення іх як сярод народаў дзяржаў‐членаў\nАрганізацыі, так і сярод народаў тэрыторый, што знаходзяцца пад іх юрысдыкцыяй.\nАртыкул 1.\nУсе людзі нараджаюцца свабоднымі і роўнымі ў сваёй годнасці і правах. Яны надзелены розумам і\nсумленнем і павінны ставіцца адзін да аднаго ў духу брацтва.\nАртыкул 2.\nКожны чалавек павінен валодаць усімі правамі і ўсімі свабодамі, што абвешчаны гэтай Дэкларацыяй,\nбез якога б там ні было адрознення, як напрыклад у адносінах расы, колеру скуры, полу, мовы,\nрэлігіі, палітычных або іншых перакананняў, нацыянальнага або сацыяльнага паходжання,\nмаёмаснага, саслоўнага або іншага становішча.\nАпрача таго, не павінна рабіцца ніякага адрознення на аснове палітычнага, прававога або\nміжнароднага статуса краіны або тэрыторыі, да якой чалавек належыць, незалежна ад таго, ці\nзʼяўляецца гэта тэрыторыя незалежнай, падапечнай, несамакіравальнай, або як‐небудзь інакш\nабмежаванай у сваім суверэнітэце.\nАртыкул 3.\nКожны чалавека мае права на жыццё, на свабоду і на асабістую недатыкальнасць.\nАртыкул 4.\nНіхто не павінен утрымлівацца ў рабстве або ў паднявольным стане; рабства і гандаль рабамі\nзабараняюцца ва ўсіх іх выглядах.\nАртыкул 5.\nНі над кім не павінны ўчыняцца катаванні або жорсткія, бесчалавечныя або ўніжаючыя яго годнасць\nабыходжанне і пакаранне.\nАртыкул 6.\nКожны чалавек, дзе б ён ні знаходзіўся, мае права на прызнанне яго правасубʼектнасці.\nАртыкул 7.\nУсе людзі роўныя перад законам і маюць права, без усякага адрознення, на роўную абарону\nзакону. Усе людзі маюць права на роўную ахову ад якой бы там ні было дыскрымінацыі, што парушае\nгэту Дэкларацыю, і ад якога б там ні было падбухторвання да такой дыскрымінацыі.\nАртыкул 8.\nКожны чалавек мае права на эфектыўнае аднаўленне ў правах кампетэнтнымі нацыянальнымі судамі\nў выпадках парушэння яго асноўных правоў, якія дадзены яму канстытуцыяй або законам.\nАртыкул 9.\nНі над кім не павінны ўчыняцца самавольны арышт, затрыманне або выгнанне.\nАртыкул 10.\nКожны чалавек, для вызначэння яго правоў і абавязкаў і для ўстанаўлення абгрунтаванасці\nпрадʼяўленага яму крымінальнага абвінавачання, мае права, на падставе поўнай роўнасці, на тое,\nкаб яго справа была разгледжана публічна і з захаваннем усіх патрабаванняў справядлівасці\nнезалежным і непрадузятым судом.\nАртыкул 11.\nКожны чалавек, які абвінавачваецца ў злачынстве, мае права лічыцца невінаватым да таго часу,\nпакуль яго вінаватасць не будзе ўстаноўлена законным парадкам шляхам публічнага судовага\nразбору, пры якім яму забяспечваюцца ўсе магчымасці для абароны."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "729789a460d4f6e4b6bf4ad53a9309b8",
            "Index": 1,
            "Label": "2",
            "Size": [
                595.0,
                842.0
            ],
            "Text": "Ніхто не можа быць асуджаны за злачынства на падставе ўчынення якога‐небудзь дзеяння або за\nбяздзеянне, якія ў час іх учынення не зʼяўляліся злачынствам па нацыянальных законах або па\nміжнароднаму праву. Не можа таксама накладацца пакаранне больш цяжкае, чым тое, якое магло\nбыць ужыта ў той час, калі злачынства было зроблена.\nАртыкул 12.\nНі над кім не павінны ўчыняцца самавольнае ўмяшанне ў яго асабістае і сямейнае жыццё, самавольны\nзамах на недатыкальнасць яго жылля, тайну яго карэспандэнцыі або на яго гонар і рэпутацыю.\nКожны чалавек мае права на абарону закону ад такога ўмяшання або такіх замахаў.\nАртыкул 13.\nКожны чалавек мае права свабодна перамяшчацца і выбіраць сабе месцапражыванне ў межах\nкожнай дзяржавы.\nКожны чалавек мае права пакідаць любую краіну, уключаючы сваю ўласную, і вяртацца ў сваю\nкраіну.\nАртыкул 14.\nКожны чалавек мае права шукаць прыстанішча ад праследавання ў іншых краінах і карыстацца\nгэтым прыстанішчам.\nГэта права не можа быць выкарыстана ў выпадку праследавання, сапраўды заснаванага на\nўчыненні непалітычнага злачынства, або дзеяння, што супярэчыць мэтам і прынцыпам Арганізацыі\nАбʼяднаных Нацый.\nАртыкул 15.\nКожны чалавек мае права на грамадзянства.\nНіхто не можа быць самавольна пазбаўлены свайго грамадзянства або права змяніць сваё\nграмадзянства.\nАртыкул 16.\nМужчыны і жанчыны, якія дасягнулі паўналецця, маюць права без усякіх абмежаванняў, незалежна\nад расы, нацыянальнасці або рэлігіі, браць шлюб і засноўваць сямʼю. Яны карыстаюцца аднолькавымі\nправамі ў адносінах узяцця шлюбу, у час знаходжання ў шлюбе і ў час яго скасавання.\nШлюб можа быць заключаны толькі пры свабоднай і поўнай згодзе абодвух бакоў, што бяруць шлюб.\nСямʼя зʼяўляецца натуральнай і асноўнай ячэйкай грамадства і мае права на абарону з боку\nграмадства і дзяржавы.\nАртыкул 17.\nКожны чалавек мае права валодаць маёмасцю як аднаасобна, так і сумесна з іншымі.\nНіхто не павінен быць самавольна пазбаўлены сваёй маёмасці.\nАртыкул 18.\nКожны чалавек мае права на свабоду думкі, сумлення і рэлігіі; гэта права ўключае свабоду мяняць\nсваю рэлігію або пераканні і свабоду спавядаць сваю рэлігію або перакананні як аднаасобна, так і\nразам з іншымі, публічным або прыватным парадкам у вучэнні, богаслужэнні і выкананні рэлігійных і\nрытуальных абрадаў.\nАртыкул 19.\nКожны чалавек мае права на свабоду перакананняў і на свабоднае выражэнне іх; гэта права\nўключае свабоду бесперашкодна прытрымлівацца сваіх перакананняў і свабоду шукаць,\nатрымліваць і распаўсюджваць інфармацыю і ідэі любымі сродкамі і незалежна ад дзяржаўных граніц.\nАртыкул 20.\nКожны чалавек мае права на свабоду мірных сходаў і асацыяцый.\nНіхто не павінен прымушацца ўступаць у якую‐небудзь асацыяцыю.\nАртыкул 21.\nКожны чалавек мае права прымаць удзел у кіраванні сваёй краінай непасрэдна або пры дапамозе\nсвабодна выбраных прадстаўнікоў.\nКожны чалавек мае права роўнага доступу да дзяржаўнай службы ў сваёй краіне.\nВоля народа павінна быць асновай улады ўрада; гэта воля павінна знаходзіць сабе выяўленне ў\nперыядычных і нефальсіфікаваных выбарах, якія павінны праводзіцца пры ўсеагульным і роўным\nвыбарчым праве, шляхам тайнага галасавання або пры дапамозе іншых раўназначных форм, што\nзабяспечваюць свабоду галасавання.\nАртыкул 22.\nКожны чалавек, як член грамадства, мае права на сацыяльнае забеспячэнне і на ажыццяўленне\nнеабходных для падтрымання яго годнасці і для свабоднага развіцця яго асобы правоў у\nэканамічнай, сацыяльнай і культурнай галінах пры дапамозе нацыянальных намаганняў і\nміжнароднага супрацоўніцтва і ў адпаведнасці са структурай і рэсурсамі кожнай дзяржавы.\nАртыкул 23.\nКожны чалавек мае права на працу, на свабодны выбар работы, на справядлівыя і добрыя ўмовы\nпрацы і на ахову ад беспрацоўя.\nКожны чалавек, без якой‐небудзь дыскрымінацыі, мае права на роўную аплату за роўную працу.\nКожны, хто працуе, мае права на справядлівую і здавальняючую ўзнагароду, якая забяспечвае\nвартае чалавека існаванне для яго самога і яго сямʼі, і дапаўняецца, пры неабходнасці, іншымі\nсродкамі сацыяльнага забеспячэння.\nКожны чалавек мае права ствараць прафесіянальныя саюзы і ўступаць у прафесіянальные саюзы\nдля аховы сваіх інтарэсаў.\nАртыкул 24.\nКожны чалавек мае права на адпачынак і вольны час, уключаючы права на разумнае абмежаванне\nрабочага дня і на перыядычны водпуск, які аплачваецца.\nАртыкул 25.\nКожны чалавек мае права на такі жыццёвы ўзровень, уключаючы харч, адзенне, жыллё, медыцынскі"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "595cfa03f069d523f840b04557799c9b",
            "Index": 2,
            "Label": "3",
            "Size": [
                595.0,
                842.0
            ],
            "Text": "догляд і неабходнае сацыяльнае абслугоўванне, які неабходны для падтрымання здароўя і\nдабрабыту яго самога і яго сямʼі, і права на забеспячэнне на выпадак беспрацоўя, хваробы,\nінваліднасці, удоўства, надыходу старасці або іншага выпадку страты сродкаў да існавання па\nнезалежачых ад яго акалічнасцях.\nМацярынства і дзяцінства даюць права на асобую апеку і дапамогу. Усе дзеці, якія нараділіся ў\nшлюбе або па‐за шлюбам, павінны карыстацца аднолькавай сацыяльнай абаронай.\nАртыкул 26.\nКожны чалавек мае права на адукацыю. Адукацыя павінна быць бясплатнай па меншай меры ў тым,\nшто датычыць пачатковай і агульнай адукацыі. Пачатковая адукацыя павінна быць абавязковай.\nТэхнічная і прафесіянальная адукацыя павінна быць агульнадаступнай і вышэйшая адукацыя\nпавінна быць аднолькава даступнай для ўсіх на падставе здольнасцей кожнага.\nАдукацыя павінна быць накіравана да поўнага развіцця чалавечай асобы і да павелічэння павагі\nда правоў чалавека і асноўных свабод. Адукацыя павінна садзейнічаць узаемаразуменню,\nцярпімасці і дружбе паміж усімі народамі, расавымі або рэлігійнымі групамі, і павінна садзейнічаць\nдзейнасці Арганізацыі Абʼяднаных Нацый па падтрыманню міру.\nБацькі маюць права прыярытэту ў выбары віду адукацыі для сваіх малалетніх дзяцей.\nАртыкул 27.\nКожны чалавек мае права свабодна ўдзельнічаць у культурным жыцці грамадства, цешыцца\nмастацтвам, удзельнічаць у навуковым прагрэсе і карыстацца яго дабротамі.\nКожны чалавек мае права на ахову яго маральных і матэрыяльных інтарэсаў, што зʼяўляюцца\nвынікам навуковых, літаратурных або мастацкіх прац, аўтарам якіх ён зʼяўляецца.\nАртыкул 28.\nКожны чалавек мае права на сацыяльны і міжнародны парадак, пры якім правы і свабоды, што\nвыкладзены ў гэтай Дэкларацыі, могуць быць цалкам ажыццёўлены.\nАртыкул 29.\nКожны чалавек мае абавязкі перад грамадствам, у якім толькі і магчыма свабоднае і поўнае\nразвіццё яго асобы.\nПры ажыццяўленні сваіх правоў і свабод кожны чалавек павінен спазнаць толькі такія абмежаванні,\nякія ўстаноўлены законам выключна з мэтай забеспячэння належнага прызнання і павагі правоў і\nсвабод другіх і задавальнення справядлівых патрабаванняў маралі, грамадскага парадку і\nагульнага дабрабыту ў дэмакратычным грамадстве.\nАжыццяўленне гэтых правоў і свабод ні ў якім разе не павінна супярэчыць мэтам і прынцыпам\nАрганізацыі Абʼяднаных Нацый.\nАртыкул 30.\nНішто ў гэтай Дэкларацыі не можа быць вытлумачана, як прадастаўленне якой‐небудзь дзяржаве,\nгрупе асоб або асобным людзям права займацца якой‐небудзь дзейнасцю або ўчыняць дзеянні,\nнакіраваныя да знішчэння правоў і свабод, што выкладзены ў гэтай Дэкларацыі."
        }
    }
}
