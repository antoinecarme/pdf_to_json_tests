{
    "MetaData": {
        "Author": null,
        "Creation_Date": 1581467177,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "2b35414eced986a91e3ecf6d94a5b075",
            "Index": 0,
            "Label": "1",
            "Size": [
                595.0,
                842.0
            ],
            "Text": "10 СНЕЖНЯ 1948 ГОДА Генеральная Асамблея Арганізацыі Абʼяднаных\nНацый зацвердзіла і абвясціла Усеагульную дэкларацыю правоў\nчалавека, поўны тэкст якой прыведзены на гэтых старонках.\nПрыняўшы гэта рашэнне гістарычнага значэння, Асамблея\nзвярнулася з заклікам да ўсіх дзяржаў‐членаў Арганізацыі\nабнародаваць тэкст Дэкларацыі і зрабіць усё магчымае для «яе\nраспаўсюджвання, абвяшчэння і растлумачэння, галоўным чынам у\nшколах і іншых навучальных установах, без адрознення, якое\nзаснавана на палітычным статусе краін або тэрыторый».\nУСЕАГУЛЬНАЯ ДЭКЛАРАЦЫЯ ПРАВОЎ ЧАЛАВЕКА\nПРЭАМБУЛА\nПрымаючы пад увагу, што прызнанне годнасці, якая ўласціва ўсім\nчленам чалавечай сямʼі, і роўных і неадʼемных правоў іх зʼяўляецца\nасновай свабоды, справядлівасці і ўсеагульнага міру; і\nпрымаючы пад увагу, што грэбаванне і пагарда да правоў чалавека\nпрывялі да варварскіх актаў, якія абураюць сумленне чалавецтва, і\nшто стварэнне такога свету, у якім людзі будуць мець свабоду\nслова і перакананняў і будуць свабодныя ад страху і галечы,\nабвешчана як высокае імкненне людзей; і\nпрымаючы пад увагу, што неабходна, каб правы чалавека\nахоўваліся ўладай закону з мэтай забеспячэння таго, каб чалавек\nне быў вымушаны ўжываць, у якасці апошняга сродку, паўстання\nсупроць тыраніі і прыгнечання; і\nпрымаючы пад увагу, што неабходна садзейнічаць развіццю\nдружалюбных адносін паміж народамі; і\nпрымаючы пад увагу, што народы Абʼяднаных Нацый пацвердзілі ў\nСтатуце сваю веру ў асноўныя правы чалавека, у годнасць і\nкаштоўнасць чалавечай асобы і ў раўнапраўе мужчын і жанчын і\nвырашылі садзейнічаць сацыяльнаму прагрэсу і паляпшэнню ўмоў\nжыцця пры большай свабодзе; і\nпрымаючы пад увагу, што дзяржавы‐члены абавязаліся\nсадзейнічаць, у супрацоўніцтве з Арганізацыяй Абʼяднаных Нацый,\nусеагульнай павазе і захаванню правоў чалавека і асноўных\nсвабод; і\nпрымаючы пад увагу, што ўсеагульнае разуменне характару гэтых\nправоў і свабод мае велізарнае значэнне для поўнага выканання\nгэтага абавязацельства:\nГЕНЕРАЛЬНАЯ АСАМБЛЕЯ\nабвяшчае\nгэту Усеагульную дэкларацыю правоў чалавека ў якасці задачы, да\nвыканання якой павінны імкнуцца ўсе народы і ўсе дзяржавы з тым,\nкаб кожны чалавек і кожны орган грамадства, увесь час маючы на\nўвазе гэту Дэкларацыю, імкнуліся шляхам асветы і адукацыі\nсадзейнічаць павазе гэтых правоў і свабод і забеспячэнню, шляхам\nнацыянальных і міжнародных прагрэсіўных мерапрыемстваў,\nусеагульнага і эфектыўнага прызнання і ажыццяўлення іх як сярод\nнародаў дзяржаў‐членаў Арганізацыі, так і сярод народаў тэрыторый,\nшто знаходзяцца пад іх юрысдыкцыяй.\nАртыкул 1.\nУсе людзі нараджаюцца свабоднымі і роўнымі ў сваёй годнасці і\nправах. Яны надзелены розумам і сумленнем і павінны ставіцца адзін\nда аднаго ў духу брацтва.\nАртыкул 2.\nКожны чалавек павінен валодаць усімі правамі і ўсімі свабодамі, што\nабвешчаны гэтай Дэкларацыяй, без якога б там ні было\nадрознення, як напрыклад у адносінах расы, колеру скуры, полу,\nмовы, рэлігіі, палітычных або іншых перакананняў, нацыянальнага\nабо сацыяльнага паходжання, маёмаснага, саслоўнага або іншага\nстановішча.\nАпрача таго, не павінна рабіцца ніякага адрознення на аснове\nпалітычнага, прававога або міжнароднага статуса краіны або\nтэрыторыі, да якой чалавек належыць, незалежна ад таго, ці\nзʼяўляецца гэта тэрыторыя незалежнай, падапечнай,"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "fe00d970f714688c6cb0209b4fe31164",
            "Index": 1,
            "Label": "2",
            "Size": [
                595.0,
                842.0
            ],
            "Text": "несамакіравальнай, або як‐небудзь інакш абмежаванай у сваім\nсуверэнітэце.\nАртыкул 3.\nКожны чалавека мае права на жыццё, на свабоду і на асабістую\nнедатыкальнасць.\nАртыкул 4.\nНіхто не павінен утрымлівацца ў рабстве або ў паднявольным стане;\nрабства і гандаль рабамі забараняюцца ва ўсіх іх выглядах.\nАртыкул 5.\nНі над кім не павінны ўчыняцца катаванні або жорсткія,\nбесчалавечныя або ўніжаючыя яго годнасць абыходжанне і\nпакаранне.\nАртыкул 6.\nКожны чалавек, дзе б ён ні знаходзіўся, мае права на прызнанне\nяго правасубʼектнасці.\nАртыкул 7.\nУсе людзі роўныя перад законам і маюць права, без усякага\nадрознення, на роўную абарону закону. Усе людзі маюць права на\nроўную ахову ад якой бы там ні было дыскрымінацыі, што парушае\nгэту Дэкларацыю, і ад якога б там ні было падбухторвання да\nтакой дыскрымінацыі.\nАртыкул 8.\nКожны чалавек мае права на эфектыўнае аднаўленне ў правах\nкампетэнтнымі нацыянальнымі судамі ў выпадках парушэння яго\nасноўных правоў, якія дадзены яму канстытуцыяй або законам.\nАртыкул 9.\nНі над кім не павінны ўчыняцца самавольны арышт, затрыманне або\nвыгнанне.\nАртыкул 10.\nКожны чалавек, для вызначэння яго правоў і абавязкаў і для\nўстанаўлення абгрунтаванасці прадʼяўленага яму крымінальнага\nабвінавачання, мае права, на падставе поўнай роўнасці, на тое, каб\nяго справа была разгледжана публічна і з захаваннем усіх\nпатрабаванняў справядлівасці незалежным і непрадузятым судом.\nАртыкул 11.\nКожны чалавек, які абвінавачваецца ў злачынстве, мае права\nлічыцца невінаватым да таго часу, пакуль яго вінаватасць не\nбудзе ўстаноўлена законным парадкам шляхам публічнага судовага\nразбору, пры якім яму забяспечваюцца ўсе магчымасці для абароны.\nНіхто не можа быць асуджаны за злачынства на падставе ўчынення\nякога‐небудзь дзеяння або за бяздзеянне, якія ў час іх учынення\nне зʼяўляліся злачынствам па нацыянальных законах або па\nміжнароднаму праву. Не можа таксама накладацца пакаранне больш\nцяжкае, чым тое, якое магло быць ужыта ў той час, калі злачынства\nбыло зроблена.\nАртыкул 12.\nНі над кім не павінны ўчыняцца самавольнае ўмяшанне ў яго\nасабістае і сямейнае жыццё, самавольны замах на\nнедатыкальнасць яго жылля, тайну яго карэспандэнцыі або на яго\nгонар і рэпутацыю. Кожны чалавек мае права на абарону закону ад\nтакога ўмяшання або такіх замахаў.\nАртыкул 13.\nКожны чалавек мае права свабодна перамяшчацца і выбіраць сабе\nмесцапражыванне ў межах кожнай дзяржавы.\nКожны чалавек мае права пакідаць любую краіну, уключаючы сваю\nўласную, і вяртацца ў сваю краіну."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "58016b329cf65497c074261eac62a4bd",
            "Index": 2,
            "Label": "3",
            "Size": [
                595.0,
                842.0
            ],
            "Text": "Артыкул 14.\nКожны чалавек мае права шукаць прыстанішча ад праследавання ў\nіншых краінах і карыстацца гэтым прыстанішчам.\nГэта права не можа быць выкарыстана ў выпадку праследавання,\nсапраўды заснаванага на ўчыненні непалітычнага злачынства, або\nдзеяння, што супярэчыць мэтам і прынцыпам Арганізацыі Абʼяднаных\nНацый.\nАртыкул 15.\nКожны чалавек мае права на грамадзянства.\nНіхто не можа быць самавольна пазбаўлены свайго грамадзянства\nабо права змяніць сваё грамадзянства.\nАртыкул 16.\nМужчыны і жанчыны, якія дасягнулі паўналецця, маюць права без\nусякіх абмежаванняў, незалежна ад расы, нацыянальнасці або\nрэлігіі, браць шлюб і засноўваць сямʼю. Яны карыстаюцца\nаднолькавымі правамі ў адносінах узяцця шлюбу, у час знаходжання\nў шлюбе і ў час яго скасавання.\nШлюб можа быць заключаны толькі пры свабоднай і поўнай згодзе\nабодвух бакоў, што бяруць шлюб.\nСямʼя зʼяўляецца натуральнай і асноўнай ячэйкай грамадства і мае\nправа на абарону з боку грамадства і дзяржавы.\nАртыкул 17.\nКожны чалавек мае права валодаць маёмасцю як аднаасобна, так і\nсумесна з іншымі.\nНіхто не павінен быць самавольна пазбаўлены сваёй маёмасці.\nАртыкул 18.\nКожны чалавек мае права на свабоду думкі, сумлення і рэлігіі; гэта\nправа ўключае свабоду мяняць сваю рэлігію або пераканні і свабоду\nспавядаць сваю рэлігію або перакананні як аднаасобна, так і разам\nз іншымі, публічным або прыватным парадкам у вучэнні, богаслужэнні\nі выкананні рэлігійных і рытуальных абрадаў.\nАртыкул 19.\nКожны чалавек мае права на свабоду перакананняў і на свабоднае\nвыражэнне іх; гэта права ўключае свабоду бесперашкодна\nпрытрымлівацца сваіх перакананняў і свабоду шукаць, атрымліваць і\nраспаўсюджваць інфармацыю і ідэі любымі сродкамі і незалежна ад\nдзяржаўных граніц.\nАртыкул 20.\nКожны чалавек мае права на свабоду мірных сходаў і асацыяцый.\nНіхто не павінен прымушацца ўступаць у якую‐небудзь асацыяцыю.\nАртыкул 21.\nКожны чалавек мае права прымаць удзел у кіраванні сваёй краінай\nнепасрэдна або пры дапамозе свабодна выбраных прадстаўнікоў.\nКожны чалавек мае права роўнага доступу да дзяржаўнай службы ў\nсваёй краіне.\nВоля народа павінна быць асновай улады ўрада; гэта воля павінна\nзнаходзіць сабе выяўленне ў перыядычных і нефальсіфікаваных\nвыбарах, якія павінны праводзіцца пры ўсеагульным і роўным\nвыбарчым праве, шляхам тайнага галасавання або пры дапамозе\nіншых раўназначных форм, што забяспечваюць свабоду\nгаласавання.\nАртыкул 22.\nКожны чалавек, як член грамадства, мае права на сацыяльнае\nзабеспячэнне і на ажыццяўленне неабходных для падтрымання яго\nгоднасці і для свабоднага развіцця яго асобы правоў у\nэканамічнай, сацыяльнай і культурнай галінах пры дапамозе"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "e1bb7cd1884a5b93e20d9b6318d17c2a",
            "Index": 3,
            "Label": "4",
            "Size": [
                595.0,
                842.0
            ],
            "Text": "нацыянальных намаганняў і міжнароднага супрацоўніцтва і ў\nадпаведнасці са структурай і рэсурсамі кожнай дзяржавы.\nАртыкул 23.\nКожны чалавек мае права на працу, на свабодны выбар работы, на\nсправядлівыя і добрыя ўмовы працы і на ахову ад беспрацоўя.\nКожны чалавек, без якой‐небудзь дыскрымінацыі, мае права на\nроўную аплату за роўную працу.\nКожны, хто працуе, мае права на справядлівую і здавальняючую\nўзнагароду, якая забяспечвае вартае чалавека існаванне для яго\nсамога і яго сямʼі, і дапаўняецца, пры неабходнасці, іншымі сродкамі\nсацыяльнага забеспячэння.\nКожны чалавек мае права ствараць прафесіянальныя саюзы і\nўступаць у прафесіянальные саюзы для аховы сваіх інтарэсаў.\nАртыкул 24.\nКожны чалавек мае права на адпачынак і вольны час, уключаючы\nправа на разумнае абмежаванне рабочага дня і на перыядычны\nводпуск, які аплачваецца.\nАртыкул 25.\nКожны чалавек мае права на такі жыццёвы ўзровень, уключаючы\nхарч, адзенне, жыллё, медыцынскі догляд і неабходнае сацыяльнае\nабслугоўванне, які неабходны для падтрымання здароўя і\nдабрабыту яго самога і яго сямʼі, і права на забеспячэнне на\nвыпадак беспрацоўя, хваробы, інваліднасці, удоўства, надыходу\nстарасці або іншага выпадку страты сродкаў да існавання па\nнезалежачых ад яго акалічнасцях.\nМацярынства і дзяцінства даюць права на асобую апеку і дапамогу.\nУсе дзеці, якія нараділіся ў шлюбе або па‐за шлюбам, павінны\nкарыстацца аднолькавай сацыяльнай абаронай.\nАртыкул 26.\nКожны чалавек мае права на адукацыю. Адукацыя павінна быць\nбясплатнай па меншай меры ў тым, што датычыць пачатковай і\nагульнай адукацыі. Пачатковая адукацыя павінна быць\nабавязковай. Тэхнічная і прафесіянальная адукацыя павінна быць\nагульнадаступнай і вышэйшая адукацыя павінна быць аднолькава\nдаступнай для ўсіх на падставе здольнасцей кожнага.\nАдукацыя павінна быць накіравана да поўнага развіцця чалавечай\nасобы і да павелічэння павагі да правоў чалавека і асноўных\nсвабод. Адукацыя павінна садзейнічаць узаемаразуменню,\nцярпімасці і дружбе паміж усімі народамі, расавымі або рэлігійнымі\nгрупамі, і павінна садзейнічаць дзейнасці Арганізацыі Абʼяднаных\nНацый па падтрыманню міру.\nБацькі маюць права прыярытэту ў выбары віду адукацыі для сваіх\nмалалетніх дзяцей.\nАртыкул 27.\nКожны чалавек мае права свабодна ўдзельнічаць у культурным\nжыцці грамадства, цешыцца мастацтвам, удзельнічаць у навуковым\nпрагрэсе і карыстацца яго дабротамі.\nКожны чалавек мае права на ахову яго маральных і матэрыяльных\nінтарэсаў, што зʼяўляюцца вынікам навуковых, літаратурных або\nмастацкіх прац, аўтарам якіх ён зʼяўляецца.\nАртыкул 28.\nКожны чалавек мае права на сацыяльны і міжнародны парадак, пры\nякім правы і свабоды, што выкладзены ў гэтай Дэкларацыі, могуць\nбыць цалкам ажыццёўлены.\nАртыкул 29.\nКожны чалавек мае абавязкі перад грамадствам, у якім толькі і\nмагчыма свабоднае і поўнае развіццё яго асобы.\nПры ажыццяўленні сваіх правоў і свабод кожны чалавек павінен\nспазнаць толькі такія абмежаванні, якія ўстаноўлены законам"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "e2d1f1f8fcb799b389aabcc72beb9659",
            "Index": 4,
            "Label": "5",
            "Size": [
                595.0,
                842.0
            ],
            "Text": "выключна з мэтай забеспячэння належнага прызнання і павагі\nправоў і свабод другіх і задавальнення справядлівых\nпатрабаванняў маралі, грамадскага парадку і агульнага\nдабрабыту ў дэмакратычным грамадстве.\nАжыццяўленне гэтых правоў і свабод ні ў якім разе не павінна\nсупярэчыць мэтам і прынцыпам Арганізацыі Абʼяднаных Нацый.\nАртыкул 30.\nНішто ў гэтай Дэкларацыі не можа быць вытлумачана, як\nпрадастаўленне якой‐небудзь дзяржаве, групе асоб або асобным\nлюдзям права займацца якой‐небудзь дзейнасцю або ўчыняць\nдзеянні, накіраваныя да знішчэння правоў і свабод, што выкладзены\nў гэтай Дэкларацыі."
        }
    }
}
