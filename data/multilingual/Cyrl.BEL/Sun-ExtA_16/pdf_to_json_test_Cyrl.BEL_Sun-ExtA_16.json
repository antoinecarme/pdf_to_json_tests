{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467197,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "10 СНЕЖНЯ 1948 ГОДА Генеральная Асамблея\nАрганізацыі Абʼяднаных Нацый зацвердзіла і\nабвясціла Усеагульную дэкларацыю правоў\nчалавека, поўны тэкст якой прыведзены на гэтых\nстаронках. Прыняўшы гэта рашэнне гістарычнага\nзначэння, Асамблея звярнулася з заклікам да ўсіх\nдзяржаў‐членаў Арганізацыі абнародаваць тэкст\nДэкларацыі і зрабіць усё магчымае для «яе\nраспаўсюджвання, абвяшчэння і растлумачэння,\nгалоўным чынам у школах і іншых навучальных\nустановах, без адрознення, якое заснавана на\nпалітычным статусе краін або тэрыторый».\nУСЕАГУЛЬНАЯ ДЭКЛАРАЦЫЯ ПРАВОЎ ЧАЛАВЕКА\nПРЭАМБУЛА\nПрымаючы пад увагу, што прызнанне годнасці, якая\nўласціва ўсім членам чалавечай сямʼі, і роўных і\nнеадʼемных правоў іх зʼяўляецца асновай свабоды,\nсправядлівасці і ўсеагульнага міру; і\nпрымаючы пад увагу, што грэбаванне і пагарда да\nправоў чалавека прывялі да варварскіх актаў, якія\nабураюць сумленне чалавецтва, і што стварэнне\nтакога свету, у якім людзі будуць мець свабоду\nслова і перакананняў і будуць свабодныя ад страху\nі галечы, абвешчана як высокае імкненне людзей; і\nпрымаючы пад увагу, што неабходна, каб правы\nчалавека ахоўваліся ўладай закону з мэтай\nзабеспячэння таго, каб чалавек не быў вымушаны\nўжываць, у якасці апошняга сродку, паўстання\nсупроць тыраніі і прыгнечання; і\nпрымаючы пад увагу, што неабходна садзейнічаць\nразвіццю дружалюбных адносін паміж народамі; і\nпрымаючы пад увагу, што народы Абʼяднаных Нацый\nпацвердзілі ў Статуце сваю веру ў асноўныя правы\nчалавека, у годнасць і каштоўнасць чалавечай\nасобы і ў раўнапраўе мужчын і жанчын і вырашылі\nсадзейнічаць сацыяльнаму прагрэсу і паляпшэнню\nўмоў жыцця пры большай свабодзе; і\nпрымаючы пад увагу, што дзяржавы‐члены\nабавязаліся садзейнічаць, у супрацоўніцтве з\nАрганізацыяй Абʼяднаных Нацый, усеагульнай\nпавазе і захаванню правоў чалавека і асноўных\nсвабод; і\nпрымаючы пад увагу, што ўсеагульнае разуменне\nхарактару гэтых правоў і свабод мае велізарнае\nзначэнне для поўнага выканання гэтага",
            "Image": "cac4d85d7fbb2e6d4e9adde887182ad5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "абавязацельства:\nГЕНЕРАЛЬНАЯ АСАМБЛЕЯ\nабвяшчае\nгэту Усеагульную дэкларацыю правоў чалавека ў\nякасці задачы, да выканання якой павінны імкнуцца\nўсе народы і ўсе дзяржавы з тым, каб кожны чалавек\nі кожны орган грамадства, увесь час маючы на\nўвазе гэту Дэкларацыю, імкнуліся шляхам асветы і\nадукацыі садзейнічаць павазе гэтых правоў і\nсвабод і забеспячэнню, шляхам нацыянальных і\nміжнародных прагрэсіўных мерапрыемстваў,\nусеагульнага і эфектыўнага прызнання і\nажыццяўлення іх як сярод народаў дзяржаў‐членаў\nАрганізацыі, так і сярод народаў тэрыторый, што\nзнаходзяцца пад іх юрысдыкцыяй.\nАртыкул 1.\nУсе людзі нараджаюцца свабоднымі і роўнымі ў сваёй\nгоднасці і правах. Яны надзелены розумам і\nсумленнем і павінны ставіцца адзін да аднаго ў духу\nбрацтва.\nАртыкул 2.\nКожны чалавек павінен валодаць усімі правамі і ўсімі\nсвабодамі, што абвешчаны гэтай Дэкларацыяй, без\nякога б там ні было адрознення, як напрыклад у\nадносінах расы, колеру скуры, полу, мовы, рэлігіі,\nпалітычных або іншых перакананняў, нацыянальнага\nабо сацыяльнага паходжання, маёмаснага,\nсаслоўнага або іншага становішча.\nАпрача таго, не павінна рабіцца ніякага\nадрознення на аснове палітычнага, прававога або\nміжнароднага статуса краіны або тэрыторыі, да\nякой чалавек належыць, незалежна ад таго, ці\nзʼяўляецца гэта тэрыторыя незалежнай,\nпадапечнай, несамакіравальнай, або як‐небудзь\nінакш абмежаванай у сваім суверэнітэце.\nАртыкул 3.\nКожны чалавека мае права на жыццё, на свабоду і\nна асабістую недатыкальнасць.\nАртыкул 4.\nНіхто не павінен утрымлівацца ў рабстве або ў\nпаднявольным стане; рабства і гандаль рабамі\nзабараняюцца ва ўсіх іх выглядах.\nАртыкул 5.",
            "Image": "ea249bd182737c5b3c93fa2ff81adb20"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ні над кім не павінны ўчыняцца катаванні або\nжорсткія, бесчалавечныя або ўніжаючыя яго\nгоднасць абыходжанне і пакаранне.\nАртыкул 6.\nКожны чалавек, дзе б ён ні знаходзіўся, мае права\nна прызнанне яго правасубʼектнасці.\nАртыкул 7.\nУсе людзі роўныя перад законам і маюць права, без\nусякага адрознення, на роўную абарону закону.\nУсе людзі маюць права на роўную ахову ад якой бы\nтам ні было дыскрымінацыі, што парушае гэту\nДэкларацыю, і ад якога б там ні было\nпадбухторвання да такой дыскрымінацыі.\nАртыкул 8.\nКожны чалавек мае права на эфектыўнае\nаднаўленне ў правах кампетэнтнымі нацыянальнымі\nсудамі ў выпадках парушэння яго асноўных правоў,\nякія дадзены яму канстытуцыяй або законам.\nАртыкул 9.\nНі над кім не павінны ўчыняцца самавольны арышт,\nзатрыманне або выгнанне.\nАртыкул 10.\nКожны чалавек, для вызначэння яго правоў і\nабавязкаў і для ўстанаўлення абгрунтаванасці\nпрадʼяўленага яму крымінальнага абвінавачання,\nмае права, на падставе поўнай роўнасці, на тое,\nкаб яго справа была разгледжана публічна і з\nзахаваннем усіх патрабаванняў справядлівасці\nнезалежным і непрадузятым судом.\nАртыкул 11.\nКожны чалавек, які абвінавачваецца ў злачынстве,\nмае права лічыцца невінаватым да таго часу,\nпакуль яго вінаватасць не будзе ўстаноўлена\nзаконным парадкам шляхам публічнага судовага\nразбору, пры якім яму забяспечваюцца ўсе\nмагчымасці для абароны.\nНіхто не можа быць асуджаны за злачынства на\nпадставе ўчынення якога‐небудзь дзеяння або за\nбяздзеянне, якія ў час іх учынення не зʼяўляліся\nзлачынствам па нацыянальных законах або па\nміжнароднаму праву. Не можа таксама накладацца\nпакаранне больш цяжкае, чым тое, якое магло быць\nужыта ў той час, калі злачынства было зроблена.",
            "Image": "b73027d29d54a38a4c396a4248dcc3b8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Артыкул 12.\nНі над кім не павінны ўчыняцца самавольнае\nўмяшанне ў яго асабістае і сямейнае жыццё,\nсамавольны замах на недатыкальнасць яго жылля,\nтайну яго карэспандэнцыі або на яго гонар і\nрэпутацыю. Кожны чалавек мае права на абарону\nзакону ад такога ўмяшання або такіх замахаў.\nАртыкул 13.\nКожны чалавек мае права свабодна перамяшчацца і\nвыбіраць сабе месцапражыванне ў межах кожнай\nдзяржавы.\nКожны чалавек мае права пакідаць любую краіну,\nуключаючы сваю ўласную, і вяртацца ў сваю краіну.\nАртыкул 14.\nКожны чалавек мае права шукаць прыстанішча ад\nпраследавання ў іншых краінах і карыстацца гэтым\nпрыстанішчам.\nГэта права не можа быць выкарыстана ў выпадку\nпраследавання, сапраўды заснаванага на ўчыненні\nнепалітычнага злачынства, або дзеяння, што\nсупярэчыць мэтам і прынцыпам Арганізацыі\nАбʼяднаных Нацый.\nАртыкул 15.\nКожны чалавек мае права на грамадзянства.\nНіхто не можа быць самавольна пазбаўлены свайго\nграмадзянства або права змяніць сваё\nграмадзянства.\nАртыкул 16.\nМужчыны і жанчыны, якія дасягнулі паўналецця,\nмаюць права без усякіх абмежаванняў, незалежна\nад расы, нацыянальнасці або рэлігіі, браць шлюб і\nзасноўваць сямʼю. Яны карыстаюцца аднолькавымі\nправамі ў адносінах узяцця шлюбу, у час\nзнаходжання ў шлюбе і ў час яго скасавання.\nШлюб можа быць заключаны толькі пры свабоднай і\nпоўнай згодзе абодвух бакоў, што бяруць шлюб.\nСямʼя зʼяўляецца натуральнай і асноўнай ячэйкай\nграмадства і мае права на абарону з боку\nграмадства і дзяржавы.\nАртыкул 17.",
            "Image": "52064c779797a5ad7670250ce5dcaab6"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Кожны чалавек мае права валодаць маёмасцю як\nаднаасобна, так і сумесна з іншымі.\nНіхто не павінен быць самавольна пазбаўлены\nсваёй маёмасці.\nАртыкул 18.\nКожны чалавек мае права на свабоду думкі,\nсумлення і рэлігіі; гэта права ўключае свабоду\nмяняць сваю рэлігію або пераканні і свабоду\nспавядаць сваю рэлігію або перакананні як\nаднаасобна, так і разам з іншымі, публічным або\nпрыватным парадкам у вучэнні, богаслужэнні і\nвыкананні рэлігійных і рытуальных абрадаў.\nАртыкул 19.\nКожны чалавек мае права на свабоду перакананняў\nі на свабоднае выражэнне іх; гэта права ўключае\nсвабоду бесперашкодна прытрымлівацца сваіх\nперакананняў і свабоду шукаць, атрымліваць і\nраспаўсюджваць інфармацыю і ідэі любымі сродкамі і\nнезалежна ад дзяржаўных граніц.\nАртыкул 20.\nКожны чалавек мае права на свабоду мірных сходаў\nі асацыяцый.\nНіхто не павінен прымушацца ўступаць у якую‐\nнебудзь асацыяцыю.\nАртыкул 21.\nКожны чалавек мае права прымаць удзел у\nкіраванні сваёй краінай непасрэдна або пры\nдапамозе свабодна выбраных прадстаўнікоў.\nКожны чалавек мае права роўнага доступу да\nдзяржаўнай службы ў сваёй краіне.\nВоля народа павінна быць асновай улады ўрада;\nгэта воля павінна знаходзіць сабе выяўленне ў\nперыядычных і нефальсіфікаваных выбарах, якія\nпавінны праводзіцца пры ўсеагульным і роўным\nвыбарчым праве, шляхам тайнага галасавання або\nпры дапамозе іншых раўназначных форм, што\nзабяспечваюць свабоду галасавання.\nАртыкул 22.\nКожны чалавек, як член грамадства, мае права на\nсацыяльнае забеспячэнне і на ажыццяўленне\nнеабходных для падтрымання яго годнасці і для\nсвабоднага развіцця яго асобы правоў у",
            "Image": "7190aa0fc92471884dc2dd04a53bcfdb"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "эканамічнай, сацыяльнай і культурнай галінах пры\nдапамозе нацыянальных намаганняў і міжнароднага\nсупрацоўніцтва і ў адпаведнасці са структурай і\nрэсурсамі кожнай дзяржавы.\nАртыкул 23.\nКожны чалавек мае права на працу, на свабодны\nвыбар работы, на справядлівыя і добрыя ўмовы\nпрацы і на ахову ад беспрацоўя.\nКожны чалавек, без якой‐небудзь дыскрымінацыі,\nмае права на роўную аплату за роўную працу.\nКожны, хто працуе, мае права на справядлівую і\nздавальняючую ўзнагароду, якая забяспечвае\nвартае чалавека існаванне для яго самога і яго\nсямʼі, і дапаўняецца, пры неабходнасці, іншымі\nсродкамі сацыяльнага забеспячэння.\nКожны чалавек мае права ствараць\nпрафесіянальныя саюзы і ўступаць у\nпрафесіянальные саюзы для аховы сваіх інтарэсаў.\nАртыкул 24.\nКожны чалавек мае права на адпачынак і вольны\nчас, уключаючы права на разумнае абмежаванне\nрабочага дня і на перыядычны водпуск, які\nаплачваецца.\nАртыкул 25.\nКожны чалавек мае права на такі жыццёвы\nўзровень, уключаючы харч, адзенне, жыллё,\nмедыцынскі догляд і неабходнае сацыяльнае\nабслугоўванне, які неабходны для падтрымання\nздароўя і дабрабыту яго самога і яго сямʼі, і права\nна забеспячэнне на выпадак беспрацоўя, хваробы,\nінваліднасці, удоўства, надыходу старасці або\nіншага выпадку страты сродкаў да існавання па\nнезалежачых ад яго акалічнасцях.\nМацярынства і дзяцінства даюць права на асобую\nапеку і дапамогу. Усе дзеці, якія нараділіся ў шлюбе\nабо па‐за шлюбам, павінны карыстацца\nаднолькавай сацыяльнай абаронай.\nАртыкул 26.\nКожны чалавек мае права на адукацыю. Адукацыя\nпавінна быць бясплатнай па меншай меры ў тым, што\nдатычыць пачатковай і агульнай адукацыі.\nПачатковая адукацыя павінна быць абавязковай.\nТэхнічная і прафесіянальная адукацыя павінна быць\nагульнадаступнай і вышэйшая адукацыя павінна",
            "Image": "a9b428d30fc5d32b8e50ea10d962c014"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "быць аднолькава даступнай для ўсіх на падставе\nздольнасцей кожнага.\nАдукацыя павінна быць накіравана да поўнага\nразвіцця чалавечай асобы і да павелічэння павагі\nда правоў чалавека і асноўных свабод. Адукацыя\nпавінна садзейнічаць узаемаразуменню, цярпімасці\nі дружбе паміж усімі народамі, расавымі або\nрэлігійнымі групамі, і павінна садзейнічаць\nдзейнасці Арганізацыі Абʼяднаных Нацый па\nпадтрыманню міру.\nБацькі маюць права прыярытэту ў выбары віду\nадукацыі для сваіх малалетніх дзяцей.\nАртыкул 27.\nКожны чалавек мае права свабодна ўдзельнічаць у\nкультурным жыцці грамадства, цешыцца\nмастацтвам, удзельнічаць у навуковым прагрэсе і\nкарыстацца яго дабротамі.\nКожны чалавек мае права на ахову яго маральных і\nматэрыяльных інтарэсаў, што зʼяўляюцца вынікам\nнавуковых, літаратурных або мастацкіх прац,\nаўтарам якіх ён зʼяўляецца.\nАртыкул 28.\nКожны чалавек мае права на сацыяльны і\nміжнародны парадак, пры якім правы і свабоды, што\nвыкладзены ў гэтай Дэкларацыі, могуць быць\nцалкам ажыццёўлены.\nАртыкул 29.\nКожны чалавек мае абавязкі перад грамадствам, у\nякім толькі і магчыма свабоднае і поўнае развіццё\nяго асобы.\nПры ажыццяўленні сваіх правоў і свабод кожны\nчалавек павінен спазнаць толькі такія\nабмежаванні, якія ўстаноўлены законам выключна з\nмэтай забеспячэння належнага прызнання і павагі\nправоў і свабод другіх і задавальнення\nсправядлівых патрабаванняў маралі, грамадскага\nпарадку і агульнага дабрабыту ў дэмакратычным\nграмадстве.\nАжыццяўленне гэтых правоў і свабод ні ў якім разе\nне павінна супярэчыць мэтам і прынцыпам\nАрганізацыі Абʼяднаных Нацый.\nАртыкул 30.\nНішто ў гэтай Дэкларацыі не можа быць",
            "Image": "08b83f345f3bed721b67c32171fadb4f"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "вытлумачана, як прадастаўленне якой‐небудзь\nдзяржаве, групе асоб або асобным людзям права\nзаймацца якой‐небудзь дзейнасцю або ўчыняць\nдзеянні, накіраваныя да знішчэння правоў і свабод,\nшто выкладзены ў гэтай Дэкларацыі.",
            "Image": "0fed6feadb4b8801337df1ae8fbcfe84"
        }
    }
}
