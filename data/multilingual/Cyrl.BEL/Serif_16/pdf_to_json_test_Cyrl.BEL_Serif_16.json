{
    "MetaData": {
        "Author": null,
        "Creation_Date": 1581467139,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3666b3d2974ca85249aec6bf069e5c6e",
            "Index": 0,
            "Label": "1",
            "Size": [
                595.0,
                842.0
            ],
            "Text": "10 СНЕЖНЯ 1948 ГОДА Генеральная Асамблея Арганізацыі Абʼяднаных Нацый\nзацвердзіла і абвясціла Усеагульную дэкларацыю правоў чалавека, поўны тэкст\nякой прыведзены на гэтых старонках. Прыняўшы гэта рашэнне гістарычнага\nзначэння, Асамблея звярнулася з заклікам да ўсіх дзяржаў‐членаў Арганізацыі\nабнародаваць тэкст Дэкларацыі і зрабіць усё магчымае для «яе\nраспаўсюджвання, абвяшчэння і растлумачэння, галоўным чынам у школах і\nіншых навучальных установах, без адрознення, якое заснавана на палітычным\nстатусе краін або тэрыторый».\nУСЕАГУЛЬНАЯ ДЭКЛАРАЦЫЯ ПРАВОЎ ЧАЛАВЕКА\nПРЭАМБУЛА\nПрымаючы пад увагу, што прызнанне годнасці, якая ўласціва ўсім членам\nчалавечай сямʼі, і роўных і неадʼемных правоў іх зʼяўляецца асновай свабоды,\nсправядлівасці і ўсеагульнага міру; і\nпрымаючы пад увагу, што грэбаванне і пагарда да правоў чалавека прывялі да\nварварскіх актаў, якія абураюць сумленне чалавецтва, і што стварэнне такога\nсвету, у якім людзі будуць мець свабоду слова і перакананняў і будуць свабодныя\nад страху і галечы, абвешчана як высокае імкненне людзей; і\nпрымаючы пад увагу, што неабходна, каб правы чалавека ахоўваліся ўладай\nзакону з мэтай забеспячэння таго, каб чалавек не быў вымушаны ўжываць, у\nякасці апошняга сродку, паўстання супроць тыраніі і прыгнечання; і\nпрымаючы пад увагу, што неабходна садзейнічаць развіццю дружалюбных\nадносін паміж народамі; і\nпрымаючы пад увагу, што народы Абʼяднаных Нацый пацвердзілі ў Статуце сваю\nверу ў асноўныя правы чалавека, у годнасць і каштоўнасць чалавечай асобы і ў\nраўнапраўе мужчын і жанчын і вырашылі садзейнічаць сацыяльнаму прагрэсу і\nпаляпшэнню ўмоў жыцця пры большай свабодзе; і\nпрымаючы пад увагу, што дзяржавы‐члены абавязаліся садзейнічаць, у\nсупрацоўніцтве з Арганізацыяй Абʼяднаных Нацый, усеагульнай павазе і\nзахаванню правоў чалавека і асноўных свабод; і\nпрымаючы пад увагу, што ўсеагульнае разуменне характару гэтых правоў і\nсвабод мае велізарнае значэнне для поўнага выканання гэтага абавязацельства:\nГЕНЕРАЛЬНАЯ АСАМБЛЕЯ\nабвяшчае\nгэту Усеагульную дэкларацыю правоў чалавека ў якасці задачы, да выканання\nякой павінны імкнуцца ўсе народы і ўсе дзяржавы з тым, каб кожны чалавек і\nкожны орган грамадства, увесь час маючы на ўвазе гэту Дэкларацыю, імкнуліся\nшляхам асветы і адукацыі садзейнічаць павазе гэтых правоў і свабод і\nзабеспячэнню, шляхам нацыянальных і міжнародных прагрэсіўных\nмерапрыемстваў, усеагульнага і эфектыўнага прызнання і ажыццяўлення іх як\nсярод народаў дзяржаў‐членаў Арганізацыі, так і сярод народаў тэрыторый, што\nзнаходзяцца пад іх юрысдыкцыяй.\nАртыкул 1."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "632cbca2b04f2e2fee3f8631b76caf14",
            "Index": 1,
            "Label": "2",
            "Size": [
                595.0,
                842.0
            ],
            "Text": "Усе людзі нараджаюцца свабоднымі і роўнымі ў сваёй годнасці і правах. Яны\nнадзелены розумам і сумленнем і павінны ставіцца адзін да аднаго ў духу\nбрацтва.\nАртыкул 2.\nКожны чалавек павінен валодаць усімі правамі і ўсімі свабодамі, што абвешчаны\nгэтай Дэкларацыяй, без якога б там ні было адрознення, як напрыклад у\nадносінах расы, колеру скуры, полу, мовы, рэлігіі, палітычных або іншых\nперакананняў, нацыянальнага або сацыяльнага паходжання, маёмаснага,\nсаслоўнага або іншага становішча.\nАпрача таго, не павінна рабіцца ніякага адрознення на аснове палітычнага,\nправавога або міжнароднага статуса краіны або тэрыторыі, да якой чалавек\nналежыць, незалежна ад таго, ці зʼяўляецца гэта тэрыторыя незалежнай,\nпадапечнай, несамакіравальнай, або як‐небудзь інакш абмежаванай у сваім\nсуверэнітэце.\nАртыкул 3.\nКожны чалавека мае права на жыццё, на свабоду і на асабістую\nнедатыкальнасць.\nАртыкул 4.\nНіхто не павінен утрымлівацца ў рабстве або ў паднявольным стане; рабства і\nгандаль рабамі забараняюцца ва ўсіх іх выглядах.\nАртыкул 5.\nНі над кім не павінны ўчыняцца катаванні або жорсткія, бесчалавечныя або\nўніжаючыя яго годнасць абыходжанне і пакаранне.\nАртыкул 6.\nКожны чалавек, дзе б ён ні знаходзіўся, мае права на прызнанне яго\nправасубʼектнасці.\nАртыкул 7.\nУсе людзі роўныя перад законам і маюць права, без усякага адрознення, на\nроўную абарону закону. Усе людзі маюць права на роўную ахову ад якой бы там\nні было дыскрымінацыі, што парушае гэту Дэкларацыю, і ад якога б там ні было\nпадбухторвання да такой дыскрымінацыі.\nАртыкул 8.\nКожны чалавек мае права на эфектыўнае аднаўленне ў правах кампетэнтнымі\nнацыянальнымі судамі ў выпадках парушэння яго асноўных правоў, якія дадзены\nяму канстытуцыяй або законам.\nАртыкул 9.\nНі над кім не павінны ўчыняцца самавольны арышт, затрыманне або выгнанне.\nАртыкул 10."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7deb51f2e8abb4e94280ded7c3c267b1",
            "Index": 2,
            "Label": "3",
            "Size": [
                595.0,
                842.0
            ],
            "Text": "Кожны чалавек, для вызначэння яго правоў і абавязкаў і для ўстанаўлення\nабгрунтаванасці прадʼяўленага яму крымінальнага абвінавачання, мае права, на\nпадставе поўнай роўнасці, на тое, каб яго справа была разгледжана публічна і з\nзахаваннем усіх патрабаванняў справядлівасці незалежным і непрадузятым\nсудом.\nАртыкул 11.\nКожны чалавек, які абвінавачваецца ў злачынстве, мае права лічыцца\nневінаватым да таго часу, пакуль яго вінаватасць не будзе ўстаноўлена\nзаконным парадкам шляхам публічнага судовага разбору, пры якім яму\nзабяспечваюцца ўсе магчымасці для абароны.\nНіхто не можа быць асуджаны за злачынства на падставе ўчынення якога‐\nнебудзь дзеяння або за бяздзеянне, якія ў час іх учынення не зʼяўляліся\nзлачынствам па нацыянальных законах або па міжнароднаму праву. Не можа\nтаксама накладацца пакаранне больш цяжкае, чым тое, якое магло быць ужыта\nў той час, калі злачынства было зроблена.\nАртыкул 12.\nНі над кім не павінны ўчыняцца самавольнае ўмяшанне ў яго асабістае і\nсямейнае жыццё, самавольны замах на недатыкальнасць яго жылля, тайну яго\nкарэспандэнцыі або на яго гонар і рэпутацыю. Кожны чалавек мае права на\nабарону закону ад такога ўмяшання або такіх замахаў.\nАртыкул 13.\nКожны чалавек мае права свабодна перамяшчацца і выбіраць сабе\nмесцапражыванне ў межах кожнай дзяржавы.\nКожны чалавек мае права пакідаць любую краіну, уключаючы сваю ўласную, і\nвяртацца ў сваю краіну.\nАртыкул 14.\nКожны чалавек мае права шукаць прыстанішча ад праследавання ў іншых\nкраінах і карыстацца гэтым прыстанішчам.\nГэта права не можа быць выкарыстана ў выпадку праследавання, сапраўды\nзаснаванага на ўчыненні непалітычнага злачынства, або дзеяння, што\nсупярэчыць мэтам і прынцыпам Арганізацыі Абʼяднаных Нацый.\nАртыкул 15.\nКожны чалавек мае права на грамадзянства.\nНіхто не можа быць самавольна пазбаўлены свайго грамадзянства або права\nзмяніць сваё грамадзянства.\nАртыкул 16.\nМужчыны і жанчыны, якія дасягнулі паўналецця, маюць права без усякіх\nабмежаванняў, незалежна ад расы, нацыянальнасці або рэлігіі, браць шлюб і\nзасноўваць сямʼю. Яны карыстаюцца аднолькавымі правамі ў адносінах узяцця\nшлюбу, у час знаходжання ў шлюбе і ў час яго скасавання."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "4c9b463c52765f07c68ab86a4b5362a3",
            "Index": 3,
            "Label": "4",
            "Size": [
                595.0,
                842.0
            ],
            "Text": "Шлюб можа быць заключаны толькі пры свабоднай і поўнай згодзе абодвух\nбакоў, што бяруць шлюб.\nСямʼя зʼяўляецца натуральнай і асноўнай ячэйкай грамадства і мае права на\nабарону з боку грамадства і дзяржавы.\nАртыкул 17.\nКожны чалавек мае права валодаць маёмасцю як аднаасобна, так і сумесна з\nіншымі.\nНіхто не павінен быць самавольна пазбаўлены сваёй маёмасці.\nАртыкул 18.\nКожны чалавек мае права на свабоду думкі, сумлення і рэлігіі; гэта права\nўключае свабоду мяняць сваю рэлігію або пераканні і свабоду спавядаць сваю\nрэлігію або перакананні як аднаасобна, так і разам з іншымі, публічным або\nпрыватным парадкам у вучэнні, богаслужэнні і выкананні рэлігійных і\nрытуальных абрадаў.\nАртыкул 19.\nКожны чалавек мае права на свабоду перакананняў і на свабоднае выражэнне іх;\nгэта права ўключае свабоду бесперашкодна прытрымлівацца сваіх перакананняў\nі свабоду шукаць, атрымліваць і распаўсюджваць інфармацыю і ідэі любымі\nсродкамі і незалежна ад дзяржаўных граніц.\nАртыкул 20.\nКожны чалавек мае права на свабоду мірных сходаў і асацыяцый.\nНіхто не павінен прымушацца ўступаць у якую‐небудзь асацыяцыю.\nАртыкул 21.\nКожны чалавек мае права прымаць удзел у кіраванні сваёй краінай непасрэдна\nабо пры дапамозе свабодна выбраных прадстаўнікоў.\nКожны чалавек мае права роўнага доступу да дзяржаўнай службы ў сваёй\nкраіне.\nВоля народа павінна быць асновай улады ўрада; гэта воля павінна знаходзіць\nсабе выяўленне ў перыядычных і нефальсіфікаваных выбарах, якія павінны\nправодзіцца пры ўсеагульным і роўным выбарчым праве, шляхам тайнага\nгаласавання або пры дапамозе іншых раўназначных форм, што забяспечваюць\nсвабоду галасавання.\nАртыкул 22.\nКожны чалавек, як член грамадства, мае права на сацыяльнае забеспячэнне і на\nажыццяўленне неабходных для падтрымання яго годнасці і для свабоднага\nразвіцця яго асобы правоў у эканамічнай, сацыяльнай і культурнай галінах пры\nдапамозе нацыянальных намаганняў і міжнароднага супрацоўніцтва і ў\nадпаведнасці са структурай і рэсурсамі кожнай дзяржавы.\nАртыкул 23."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "ffca203247db849e266a868803304f4d",
            "Index": 4,
            "Label": "5",
            "Size": [
                595.0,
                842.0
            ],
            "Text": "Кожны чалавек мае права на працу, на свабодны выбар работы, на справядлівыя\nі добрыя ўмовы працы і на ахову ад беспрацоўя.\nКожны чалавек, без якой‐небудзь дыскрымінацыі, мае права на роўную аплату за\nроўную працу.\nКожны, хто працуе, мае права на справядлівую і здавальняючую ўзнагароду,\nякая забяспечвае вартае чалавека існаванне для яго самога і яго сямʼі, і\nдапаўняецца, пры неабходнасці, іншымі сродкамі сацыяльнага забеспячэння.\nКожны чалавек мае права ствараць прафесіянальныя саюзы і ўступаць у\nпрафесіянальные саюзы для аховы сваіх інтарэсаў.\nАртыкул 24.\nКожны чалавек мае права на адпачынак і вольны час, уключаючы права на\nразумнае абмежаванне рабочага дня і на перыядычны водпуск, які аплачваецца.\nАртыкул 25.\nКожны чалавек мае права на такі жыццёвы ўзровень, уключаючы харч, адзенне,\nжыллё, медыцынскі догляд і неабходнае сацыяльнае абслугоўванне, які\nнеабходны для падтрымання здароўя і дабрабыту яго самога і яго сямʼі, і права\nна забеспячэнне на выпадак беспрацоўя, хваробы, інваліднасці, удоўства,\nнадыходу старасці або іншага выпадку страты сродкаў да існавання па\nнезалежачых ад яго акалічнасцях.\nМацярынства і дзяцінства даюць права на асобую апеку і дапамогу. Усе дзеці,\nякія нараділіся ў шлюбе або па‐за шлюбам, павінны карыстацца аднолькавай\nсацыяльнай абаронай.\nАртыкул 26.\nКожны чалавек мае права на адукацыю. Адукацыя павінна быць бясплатнай па\nменшай меры ў тым, што датычыць пачатковай і агульнай адукацыі. Пачатковая\nадукацыя павінна быць абавязковай. Тэхнічная і прафесіянальная адукацыя\nпавінна быць агульнадаступнай і вышэйшая адукацыя павінна быць аднолькава\nдаступнай для ўсіх на падставе здольнасцей кожнага.\nАдукацыя павінна быць накіравана да поўнага развіцця чалавечай асобы і да\nпавелічэння павагі да правоў чалавека і асноўных свабод. Адукацыя павінна\nсадзейнічаць узаемаразуменню, цярпімасці і дружбе паміж усімі народамі,\nрасавымі або рэлігійнымі групамі, і павінна садзейнічаць дзейнасці Арганізацыі\nАбʼяднаных Нацый па падтрыманню міру.\nБацькі маюць права прыярытэту ў выбары віду адукацыі для сваіх малалетніх\nдзяцей.\nАртыкул 27.\nКожны чалавек мае права свабодна ўдзельнічаць у культурным жыцці\nграмадства, цешыцца мастацтвам, удзельнічаць у навуковым прагрэсе і\nкарыстацца яго дабротамі.\nКожны чалавек мае права на ахову яго маральных і матэрыяльных інтарэсаў,\nшто зʼяўляюцца вынікам навуковых, літаратурных або мастацкіх прац, аўтарам"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "ccac530554b024ea2f477a9447676296",
            "Index": 5,
            "Label": "6",
            "Size": [
                595.0,
                842.0
            ],
            "Text": "якіх ён зʼяўляецца.\nАртыкул 28.\nКожны чалавек мае права на сацыяльны і міжнародны парадак, пры якім правы і\nсвабоды, што выкладзены ў гэтай Дэкларацыі, могуць быць цалкам\nажыццёўлены.\nАртыкул 29.\nКожны чалавек мае абавязкі перад грамадствам, у якім толькі і магчыма\nсвабоднае і поўнае развіццё яго асобы.\nПры ажыццяўленні сваіх правоў і свабод кожны чалавек павінен спазнаць толькі\nтакія абмежаванні, якія ўстаноўлены законам выключна з мэтай забеспячэння\nналежнага прызнання і павагі правоў і свабод другіх і задавальнення\nсправядлівых патрабаванняў маралі, грамадскага парадку і агульнага дабрабыту\nў дэмакратычным грамадстве.\nАжыццяўленне гэтых правоў і свабод ні ў якім разе не павінна супярэчыць мэтам\nі прынцыпам Арганізацыі Абʼяднаных Нацый.\nАртыкул 30.\nНішто ў гэтай Дэкларацыі не можа быць вытлумачана, як прадастаўленне якой‐\nнебудзь дзяржаве, групе асоб або асобным людзям права займацца якой‐небудзь\nдзейнасцю або ўчыняць дзеянні, накіраваныя да знішчэння правоў і свабод, што\nвыкладзены ў гэтай Дэкларацыі."
        }
    }
}
