{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468359,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Universal Declaration of Human Rights\nI ka l\u0101 10 o D\u0113k\u0113mapa, M.H. 1948, ua ho\u2019oholo a ka\u016bkala ka \u2018Aha \u2018\u014clelo o N\u0101 Aupuni Hui P\u016b \u2018Ia i ka H\u014d\u2019ike No\nN\u0101 Pono Kanaka O Ke Ao Nei, ka palapala holo\u2019oko\u2019a ho\u2019i e h\u014d\u2019ike \u2018ia ana ma n\u0101 \u2018ao\u2019ao ma lalo iho nei. Ma\nmuli o k\u0113ia hana k\u016bikaw\u0101, ua kuahaua ka \u2018Aha \u2018\u014clelo i n\u0101 L\u0101l\u0101 e ho\u2019olaha i ka \u2018\u014dlelo o ka H\u014d\u2019ike \u201ce\nho\u2019olaha, h\u014d\u2019ike\u2019ike, k\u016bkala leo, a e k\u0101ko\u2019o \u2018ia aku ma n\u0101 kula a me n\u0101 wahi ho\u2019ona\u2019auao \u2018\u0113 a\u2019e, me ka\nho\u2019okae \u2018ole aku i ke k\u016blana politika o n\u0101 aupuni a me n\u0101 panal\u0101\u2019au.\u201d\n\u014cLELO MUA\n\u2018Oiai, \u2018o ka ho\u2019omaopop \u2018ana i ka hanohano, a me n\u0101 pono k\u012bvila i kau like ma luna o n\u0101 pua apau loa o ka\n\u2018ohana kanaka ke kumu kahua o ke k\u016b\u2019oko\u2019a, ke kaulike, a me ka maluhia o ka honua, a\n\u2018Oiai, \u2018o ka hehik\u016b a me ka ho\u2019owah\u0101wah\u0101 i ka pono k\u012bvila o ke kanaka ke kumu o ka hana loko\u2019ino, ka mea ho\u2019i\ni pi\u2019i ai ka inaina o ka luna\u2019ikehala o k\u0101naka, a ua k\u016bkala \u2018ia ho\u2019i ka wehena o ke ao e noo ia n\u0101 maka\n\u2018\u0101inana apau me ke k\u016b\u2019oko\u2019a o ka \u014dlelo a me ka mana\u2019o, me ka maka\u2019u \u2018ole, a\n\u2018Oiai, he mea nui ka ho\u2019opakele \u2018ana o ke k\u0101n\u0101wai i n\u0101 pono k\u012bvila o k\u0101naka, in\u0101 ho pono n\u014d e \u2018imi i ke ala o\nke kipi \u2018ana i ka hain\u0101 a me ka ho\u2019oluhi hewa wale, a\n\u2018Oiai, he mea nui ka ho\u2019ok\u014d \u2018ana i ka pili aloha ma waena o n\u0101 aupuni, a\n\u2018Oiai, ua h\u014d\u2019oia ka po\u2019e o N\u0101 Aupuni Hui P\u016b la ma o ka Palapala Ho\u2019ohui l\u0101, i ka hilina\u2019i i ke kumu kahua o\nn\u0101 pono k\u012bvila o k\u0101naka, i ka hanohano a me ka waiwai o k\u0101naka, a me ke kau like \u2018ana o n\u0101 pono k\u012bvila ma luna o\nke k\u0101ne a me ka wahine, a i ho\u2019oholo ho\u2019i e alu like i ka ho\u2019opi\u2019i \u2018ana i ke k\u016blana o ka nohona kanaka o ke\nao noa a,\n\u2018Oiai, ua ho\u2019ohiki N\u0101 Aupuni L\u0101l\u0101 i k\u0101 l\u0101kou \u2018\u014dlelo e ho\u2019ok\u014d, ma ke alu like \u2018ana me N\u0101 Aupuni Hui P\u016b \u2018Ia,\nka paipai \u2018ana i ke ao kanaka e mahalo i ke kumu kahua pa\u2019a o n\u0101 pono k\u012bvila kanaka,\n\u2018Oiai, \u2018o ka ho\u2019omaopopo like \u2018ana i k\u0113ia mau pono k\u012bvila ka mea nui e k\u014d ai k\u0113ia \u2018\u014dlelo ho\u2019ohiki,\nNo laila, ke KUAHAUA nei KA \u2018AHA \u2018\u014cLELO, \u2018o ka H\u014c\u2019IKE I N\u0100 PONO K\u012aVILA O KE AO NEI ka pae ho\u2019oh\u0101likelike,\nkahi e pi\u2019i like ai n\u0101 l\u0101hui a me n\u0101 aupuni apau loa, i k\u016b k\u0113l\u0101 kanaka, k\u0113ia kanaka, a me k\u0113l\u0101 hui, k\u0113ia hui, me\nka ho\u2019omaopopo mau i k\u0113ia H\u014d\u2019ike, ma o ka ho\u2019ona\u2019auao \u2018ana, i h\u014d\u2019ihi\u2019ihi \u2018ia n\u0101 pono k\u012bvila ma ke ala e\nholumua ai ke aupuni, a i waena ho\u2019i o n\u0101 aupuni, a pa\u2019a pono ka \u2018ike a i ho\u2019ok\u014d \u2018ia ho\u2019i e n\u0101 Aupuni L\u0101l\u0101 a\nme ka po\u2019e o n\u0101 panal\u0101\u2019au e noho ana i ka malu o l\u0101kou.\nPauk\u016b 1\nH\u0101nau k\u016b\u2019oko\u2019a \u2018ia n\u0101 k\u0101naka apau loa, a ua kau like ka hanohano a me n\u0101 pono k\u012bvila ma luna o k\u0101kou p\u0101kahi. Ua\nku\u2019u mai ka no\u2019ono\u2019o pono a me ka \u2018ike pono ma luna o k\u0101kou, no laila, e aloha k\u0101kou kekahi i kekahi.\nPauk\u016b 2\nUa noa i n\u0101 k\u0101naka apau loa n\u0101 pono k\u012bvila i helu \u2018ia ma k\u0113ia H\u014d\u2019ike, me ka ho\u2019okae \u2018ole i ka l\u0101hui, i ka wai\nho\u2019olu\u2019u o ka \u2018ili, i ke k\u0101ne a i \u2018ole ka wahine ka \u2018\u014dlelo, ka ho\u2019omana, ka mana\u2019o politika a me n\u0101 mana\u2019o\n\u2018\u0113 a\u2019e, ka \u2018\u0101ina a pilina paha i h\u0101nau \u2018ia ai, ka waiwai, ke k\u016blana hanauna a me n\u0101 k\u016blana \u2018\u0113 a\u2019e.\nEia ho\u2019i, \u2018a\u2019ole e ho\u2019okae \u2018ia ke kanaka ma muli o ke k\u016blana politika a me ke kuleana k\u016bloko a k\u016bwaho ho\u2019i o\nkona aupuni nona mai \u2018o ia, in\u0101 paha he aupuni k\u016b\u2019oko\u2019a he \u2018\u0101ina noho kahu \u2018ia, a i \u2018ole ho\u2019i he \u2018\u0101ina i\nkaupalena \u2018ia kona k\u016b\u2019oko\u2019a \u2018ana.\nPauk\u016b 3\nUa noa i n\u0101 k\u0101naka apau ke ola, ka m\u014dhalu, a me ka maluhia.\nPauk\u016b 4\n\u2018A\u2019ole e noho kau\u0101 kaupa\u2019a ke kanaka; ua p\u0101p\u0101 \u2018ia ka noho kau\u0101 kuapa\u2019a, a me ka ho\u2019okuapa\u2019a \u2018ana ma n\u0101\n\u2018ano apau loa.\nPauk\u016b 5\n\u2018A\u2019ole e ho\u2019om\u0101inoino \u2018ia ke kanaka, \u2018a\u2019ole ho\u2019i e ho\u2019opa\u2019i \u2018ino \u2018ia ke kanaka i k\u016b like \u2018ole i ke\nk\u016blana kanaka.\nPauk\u016b 6\nE \u2018ike \u2018ia n\u0101 k\u0101naka ma n\u0101 wahi apau, he kanaka i ka malu o ke k\u0101n\u0101wai.\nPauk\u016b 7\nUa kau like ke k\u0101n\u0101wai ma luna o n\u0101 k\u0101naka apau, a e palekana \u2018ia e ke k\u0101n\u0101wai me ka ho\u2019okae \u2018ole. Ua palekana\n\u2018ia n\u0101 k\u0101naka i ka ho\u2019okae \u2018ole \u2018ia, i p\u0101p\u0101 \u2018ia e k\u0113ia H\u014d\u2019ike, a ua palekana \u2018ia ho\u2019i i ka mea e\nh\u014d\u2019eu\u2019eu ana i ka ho\u2019okae.\nPauk\u016b 8\nUa noa i n\u0101 k\u0101naka apau ka ho\u2019oponopono \u2018ia \u2018ana e ka \u2018aha lunak\u0101n\u0101wai m\u0101kaukau o ke aupuni, o n\u0101 hana a",
            "Image": "3837ab4ea0f412adf6229fdb82c9932a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "\u2018a\u2019e ana i kona pono k\u012bvila i h\u014d\u2019ike \u2018ia ma ke kumuk\u0101n\u0101wai.\nPauk\u016b 9\n\u2018A\u2019ole e hopu, ho\u2019opa\u2019ahao, a ho\u2019okuewa wale \u2018ia ke kanaka me ke kumu \u2018ole.\nPauk\u016b 10\nUa noa i n\u0101 k\u0101naka apau e ho\u2019okolokolo pono \u2018ia i mua o ka lehulehu e ka \u2018aha lunak\u0101n\u0101wai k\u016b\u2019oko\u2019a a kaulike\nho\u2019i, no ka ho\u2019oholo \u2018ana i ka pono k\u012bvila a me ke kuleana, a me n\u0101 mea i ho\u2019opi\u2019i \u2018ia i\u0101 ia.\nPauk\u016b 11\nUa noa i n\u0101 k\u0101naka apau i ho\u2019opa\u2019i \u2018ia no ke kalaima, ka no\u2019ono\u2019o \u2018ana i kona hewa \u2018ole, a h\u014d\u2019oia pono\n\u2018ia kona \u2018a\u2019e i ke k\u0101n\u0101wai, ma ka ho\u2019okolokolo \u2018ana i mua o ka lehulehu, a i m\u0101lama \u2018ia ho\u2019i n\u0101 mea apau e\npono ai kona \u2018ao\u2019ao k\u016bplae.\n\u2018A\u2019ole e ho\u2019opa\u2019i kalaima \u2018ia ke kanaka i helu \u2018ole \u2018ia k\u0101na hana he kalaima ma ke k\u0101n\u0101wai aupuni a i \u2018ole\nma ke k\u0101n\u0101wai ma waena o n\u0101 aupuni i ka w\u0101 i hana \u2018ia ai. \u2018A\u2019ole ho\u2019i e h\u014d\u2019oi \u2018ia aku ka ho\u2019opa\u2019i ma luna\no ka ho\u2019opa\u2019i e k\u016b ana i ka w\u0101 i hana \u2018ia ai ke kalaima.\nPauk\u016b 12\n\u2018A \u2018ole e \u2018\u0101ke\u2019ake\u2019a kumu \u2018ole \u2018ia n\u0101 mea pilikino, ka \u2018ohana, ka home, a me ka ho\u2019olaha \u2018ike o ke\nkanaka, \u2018a\u2019ole ho\u2019i e ho\u2019\u0101hewa wale \u2018ia kona hanohano a me kona k\u016blana. Ua noa i n\u0101 k\u0101naka apau ka palekana o\nke k\u0101n\u0101wai i ke \u2018\u0101ke\u2019ake\u2019a a me ka ho\u2019\u0101hewa wale \u2018ia.\nPauk\u016b 13\nUa noa i n\u0101 k\u0101naka apau ka pono k\u012bvila o ka hele a noho \u2018ana ma loko o ka palena o ke aupuni.\nUa noa i n\u0101 k\u0101naka apau ka ha\u2019alele \u2018ana i k\u0113l\u0101 aupuni, k\u0113ia aupuni, a me kona aupuni iho, a ua noa ka ho\u2019i\n\u2018ana i kona aupuni.\nPauk\u016b 14\nUa noa i n\u0101 k\u0101naka apau ka \u2018imi \u2018ana i n\u0101 aupuni pu\u2019uhonua, kahi e noho maluhia ai.\nE \u2019au\u2019a \u2018ia k\u0113ia pono k\u012bvila o ke kanaka i ho\u2019opa\u2019i \u2018ia no ka hewa i pili \u2018ole i ka politika, a me ka hewa\ni k\u016b\u2019\u0113 \u2018\u0113 i ka pahuhopu a me n\u0101 loina o N\u0101 Aupuni Hui P\u016b \u2018Ia.\nPauk\u016b 15\nUa noa i n\u0101 k\u0101naka apau ka noho \u2018ana maka\u2019\u0101inana o ke aupuni.\n\u2018A\u2019ole e \u2018au\u2019a wale \u2018ia ka noho \u2018ana maka\u2019\u0101inana o ke kanaka, a \u2018a\u2019ole ho\u2019i e \u2018au\u2019a \u2018ia ka noho \u2018ana\nhe maka\u2019\u0101inana o kekahi aupuni \u2018\u0113 aku.\nPauk\u016b 16\nUa noa i n\u0101 k\u0101ne a me n\u0101 w\u0101hine i lawa ai n\u0101 makahiki, ka male \u2018ana a me ka ho\u2019okumu \u2018ana i \u2018ohana, me ke\nkaupalena \u2018ole \u2018ia ma muli o ko l\u0101ua l\u0101hui, ke aupuni, a i \u2018ole ko l\u0101ua ho\u2019omana. Ua kau like n\u0101 pono k\u012bvila\nmale i ka noho male \u2018ana, a me ka w\u0101 e pau ai ka noho male \u2018ana.\nE male n\u0101 k\u0101naka wale n\u014d i koho la\u2019ela\u2019e e noho male.\n\u2018O ka \u2018ohana ke kumu pa\u2019a o ke kai\u0101ulu kanaka, a ua noa i ka \u2018ohana ka palekana o ke kai\u0101ulu a me ke aupuni.\nPauk\u016b 17\nUa noa i n\u0101 k\u0101naka apau ka \u2018ona ho\u2019okahi \u2018ana i ka waiwai, a me ka \u2018ona p\u016b \u2018ana ho\u2019i me n\u0101 k\u0101naka \u2018\u0113 a\u2019e.\n\u2018A \u2018ole e \u2018au\u2019a kumu \u2018ole \u2018ia ka waiwai lewa a waiwai pa\u2019a paha o ke kanaka.\nPauk\u016b 18\nUa noa i n\u0101 k\u0101naka apau ke k\u016b\u2019oko\u2019a o ka mana\u2019o, ka luna\u2019ikehala, a me ka ho\u2019omana; ua noa n\u014d ho\u2019i ka\nho\u2019ololi \u2018ana i kona ho\u2019omana a i \u2018ole kona mana\u2019o, a ua noa ho\u2019i i ke kanaka ho\u2019okahi, a i \u2018ole n\u0101 k\u0101naka\nhe nui ka h\u014d\u2019ike \u2018ana i ka paulele i ka ho\u2019omana, i mua o ka lehulehu a i \u2018ole ma kahi ka\u2019awale, ma o ke a\u2019o\na me ka haipule \u2018ana i kona akua.\nPauk\u016b 19\nUa noa i n\u0101 k\u0101naka apau ke k\u016b\u2019oko\u2019a o ka mana\u2019o a me ka h\u014d\u2019ike \u2018ana i ka mana\u2019o; \u2018a\u2019ole ho\u2019i e\nho\u2019opilikia \u2018ia, a ua noa ho\u2019i ka \u2018imi, ka loa\u2019a, a me ka ho\u2019olaha \u2018ana aku i ka \u2018ike ma n\u0101 \u2018ano apau, a\ni \u2018\u014d aku ho\u2019i o n\u0101 palena \u2018\u0101ina apau.\nPauk\u016b 20\nUa noa i n\u0101 k\u0101naka apau ka hui maluhia \u2018ana me n\u0101 k\u0101naka \u2018\u0113 a\u2019e.\n\u2018A\u2019ole e koi \u2018ia ke kanaka e komo i ka hui.",
            "Image": "629c0c5aea9525c1a5e371bb093fc1b1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Pauk\u016b 21\nUa noa i n\u0101 k\u0101naka apau ke komo \u2018ana i ka hana a kona aupuni ma ona l\u0101, a i \u2018ole ma o ka \u2018elele i koho\nla\u2019ela\u2019e \u2018ia.\nUa noa i n\u0101 k\u0101naka apau ke k\u014dkua o ke aupuni i ho\u2019okumu \u2018ia no n\u0101 maka\u2019\u0101inana.\n\u2018O ke kauoha a ka lehulehu ke kumu o ka mana aupuni; e kauoha \u2018ia ka \u2018i\u2019ini o ka lehulehu ma o ke koho p\u0101loka\n\u2018ana i m\u0101lama maoli \u2018ia i k\u0113l\u0101 w\u0101, k\u0113ia w\u0101; ua noa i n\u0101 k\u0101naka apau loa ke koho mal\u016b \u2018ana i \u2018ole ma ke ka\u2019ina\nhana i k\u016blike a k\u016b\u2019oko\u2019a.\nPauk\u016b 22\nUa noa i n\u0101 k\u0101naka apau, n\u0101 l\u0101l\u0101 ho\u2019i o ke kai\u0101ulu, ka pono o ka lawelawe m\u0101lama ola i ho\u2019ok\u014d \u2018ia ai ho\u2019i, ma\nke k\u0101ko\u2019o \u2018ana o ke aupuni, a me ke k\u0101ko\u2019o \u2018ana o n\u0101 aupuni \u2018\u0113 a\u2019e, a i k\u016blike me ka waiwai o ke aupuni, a\nme n\u0101 pono a me n\u0101 loina pa\u2019a mau o ke kai\u0101ulu, no ka hanohano o ke kanaka a me kona ulu la\u2019ela\u2019e \u2018ana.\nPauk\u016b 23\nUa noa i n\u0101 k\u0101naka apau ka pono k\u012bvila o ka hana, ke \u2018ano k\u016bpono o ka hana, a me ka palekana i ka nele i ka hana\n\u2018ole.\nUa noa i n\u0101 k\u0101naka apau, me ka ho\u2019okae \u2018ole, ka uku ho\u2019okahi i k\u016blike i ka hana ho\u2019okahi.\nUa noa i n\u0101 k\u0101naka hana apau ka uku kaulike e pono ai ka noho \u2018ana ona a me kona \u2018ohana i k\u016b i ka hanohano\nkanaka, a in\u0101 he pono, e k\u016bpale \u2018ia e ka lawelawe kai\u0101ulu.\nUa noa i n\u0101 k\u0101naka apau ka ho\u2019okumu a me ke komo \u2018ana i n\u0101 uniona k\u0101lepa i palekana ai kona pono.\nPauk\u016b 24\nUa noa i n\u0101 k\u0101naka apau ka ho\u2019omaha a me ka luana \u2018ana, a me n\u0101 hola hana i kaupalena pono \u2018ia, a e uku \u2018ia o\nia no kekahi mau l\u0101 nui o ka makahiki.\nPauk\u016b 25\nUa noa i n\u0101 k\u0101naka apau ke k\u016blana nohona e pono ai ke ola ona a me kona \u2018ohana, \u2018o ia ho\u2019i, \u2018o ka mea \u2018ai, ka\nlole, ka hale, ka lawelawe olakino, a me n\u0101 lawelawe kai\u0101ulu e pono ai, a e m\u0101lama \u2018ia ho\u2019i i ka w\u0101 p\u014d\u2019ino o ka\nnele i ka hana \u2018ole ka ma\u2019i, ke k\u012bn\u0101, ka nohona k\u0101ne make o n\u0101 w\u0101hine, ka w\u0101 \u2018elemakule, a me n\u0101 p\u014d\u2019ino \u2018\u0113\na\u2019e e kau mai ana i hiki \u2018ole ke \u2018alo a\u2019e.\nUa noa i ka noho \u2018ana makuahine a me ka noho \u2018ana kamali\u2019i ke k\u014dkua k\u016bikaw\u0101. E palekana \u2018ia n\u0101 keiki apau loa\ni h\u0101nau \u2018ia mai e n\u0101 m\u0101kau male a male \u2018ole paha.\nPauk\u016b 26\nUa noa i n\u0101 k\u0101naka apau ka ho\u2019ona\u2019auao \u2018ana. E manuahi ka ho\u2019ona\u2019auao \u2018ana, ma ka li\u2019ili\u2019i loa, ma ke kula\nha\u2019aha\u2019a a me n\u0101 paepae kahua o ka ho\u2019ona\u2019auao. He koina pa\u2019a ka ho\u2019ona\u2019auao \u2018ana ma ke kula ha\u2019aha\u2019a. E\nnoa ka ho\u2019ona\u2019auao \u2018ana i n\u0101 oihana loea like \u2018ole, a e noa n\u014d ho\u2019i ke kulanui i n\u0101 k\u0101naka apau i m\u0101kaukau.\nE k\u0101lele ka ho\u2019ona\u2019auao \u2018ana i ka ulu k\u016bpono \u2018ana o ke kanaka, a me ka ho\u2019oikaika \u2018ana i ka mahalo i ka pono\nk\u012bvila apau o k\u0101naka. E paipai \u2018ia ka ho\u2019omaopopo le\u2019a, ke ahonui, a me ka pili aloha i waena o n\u0101 aupuni, n\u0101\nhui pili koko a me n\u0101 hui ho\u2019omana, a e ho\u2019oholumua i ka hana o N\u0101 Aupuni Hui P\u016b \u2018Ia no ka m\u0101lama \u2018ana i ka\nmaluhia.\nUa noa i n\u0101 m\u0101kua ke koho mua \u2018ana i ke \u2018ano o ka ho\u2019ona\u2019auao \u2018ana i k\u0101 l\u0101ua mau keiki.\nPauk\u016b 27\nUa noa i n\u0101 k\u0101naka apau ke komo \u2018ana i ka nohona ku\u2019una o ke kai\u0101ulu, ka luana \u2018ana i n\u0101 mea no\u2019eau, a me ke\nka\u2019ana like \u2018ana i ka loa\u2019a mai o ka holumua \u2018epekema.\nUa noa i n\u0101 k\u0101naka apau ka palekana \u2018ana i na pono e loa\u2019a mai ana mai ka hana \u2018epekema, ka palapala, a i \u2018ole\nka mea no\u2019eau \u0101na i haku ai.\nPauk\u016b 28\nUa noa i n\u0101 k\u0101naka apau ka nohona i ho\u2019onohonoho \u2018ia ma kona aupuni a me n\u0101 aupuni apau, kahi e k\u014d ai n\u0101 pono i\nhelu \u2018ia ma k\u0113ia H\u014d\u2019ike.\nPauk\u016b 29\nHe kuleana ko n\u0101 k\u0101naka apau i kona kai\u0101ulu, kahi e ulu ai ke kanaka me ke k\u016b\u2019oko\u2019a.\nI ka ho\u2019ok\u014d \u2018ana i n\u0101 pono k\u012bvila, e \u2018ae n\u0101 k\u0101naka apau i n\u0101 palena wale n\u014d i ho\u2019okau \u2018ia e ke k\u0101n\u0101wai no ka\nm\u0101lama \u2018ana i ka ho\u2019omaopopo pono a me ka mahalo aku i n\u0101 pono k\u012bvila o ha\u2019i, i k\u016b i ka pono a me ka maluhia o\nke aupuni o ka lehulehu.\n\u2018A\u2018ole loa e lilo k\u0113ia mau pono k\u012bvila i mea e k\u016b\u2019\u0113\u2019\u0113 ana i ka pahuhopu a me n\u0101 loina o N\u0101 Aupuni Hui P\u016b \u2018Ia.\nPauk\u016b 30",
            "Image": "874b8d88eb7bf001e23e73762574070f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "\u2018A\u2019ole loa e kuhikuhi \u2018ia n\u0101 mea o k\u0113ia H\u014d\u2019ike he mau mea k\u014dkua i ke Aupuni, ka hui, a i \u2018ole ke kanaka, ma\nke komo \u2018ana a i \u2018ole ma ka ho\u2019ok\u014d \u2018ana i ka hana nona ka mana\u2019o e luku wale i n\u0101 pono k\u012bvila i helu \u2018ia mai\nma luna a\u2019e nei.",
            "Image": "d6706c0e88ec153862519206763be401"
        }
    }
}
