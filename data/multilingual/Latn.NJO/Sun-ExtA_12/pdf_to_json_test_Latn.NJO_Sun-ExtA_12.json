{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469700,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "ALIMA NUNG ALIR MEIMCHIR AJAK ATEMA KASA TEMETEN SANGDONG\nAJAK ATEMA AKHüMKET ASER OCHI\n(Dignity and Justice for all of us)\nAll human beings are born with equal and inalienable rights and fundamental freedoms.\nThe United Nations is committed to upholding, promoting and protecting the human rights of every individual. This\ncommitment stems from the United Nations Charter, which reaffirms the faith of the peoples of the world in\nfundamental human rights and in the dignity and worth of the human person.\nIn the Universal Declaration of Human Rights, the United Nations has stated in clear and simple terms the rights\nwhich belong equally to every person.\nThese rights belong to you.\nThey are your rights. Familiarize yourself with them. Help to promote and defend them for yourself as well as for\nyour fellow human beings\nIba lima nung meimchir ajak kasa temeten aser senso ka nüji jenjang nungi mepilatetba akhümket tashi nung asor.\nUnited Nations-i itemji senso shia atema wazüka yutsütsü, aser kümzüka ayutsü meranger. Ibai United Nations-i\nlateta ayuba aser telemtetba koba ajanga iba lima nung meimchir shia temeten aser akhümket jenjang kasa ayutsü\nnükjidong lir.\nUnited Nations-i meimchia temeten atema sangdongba nungji ajaki angatettsüsa o kanga tejangja agi itemji zülua\nlir.\nItem temetenji ne meyong lir.\nItemji ne temeten lir. Item denji metettebang. Itemji kümzüka ayutsü, na aser ne medemer ajak atema khümdanga\nyuang.\n1948 December Lokti Inti ajanga lemteter Sangdongba 217 A (III)\nOkila\nKechiaseralima rangben nung nung nisung ka tim temeten aser kasa alitsüsa metentepa yutsübaji meimchir kibong\nochi, nüji aser yimjung tamendakdak kimung lir,\nKechiaser mezüng meshitepba, aitsütepba, mashimalu mapa inyakba, meimchir tim tejembitsü mejembidaktsüba, aser pei\ntebilemba rakpoka meshidaktsüba item ya ajanga meimchir nüji tia raksatsür,\nKechiaserkodang anema apusoba aser oshi mashi rongsen benshirtemi nüburtem temeten aser nüji tia raksatsüdir,\nmeimchir temeten ozüng ajanga itemji kümzüka ayutsüla,\nKechiaser kintem tsüngda yimjung yangluba ajanga alima terenlok adokdaktsür, ibaji mapang ajak nung nungittsüla,\nKechiaser United Nations Temzüng nung meimchir temeten aser nüjiba wazüka ayutsüba itemji lemteta alinung, tebur\naser tetsür tsüngda tepila kecha malitsüla, saka ibai loktiliba tasen küma yanglushiba ajanga dang nüjibaji\ntongtettsü.\nKechiaser United Nations nung adener ajaki ibaji atalokdakja inyaktsü nangzüktepogo, aser meimchir ka temeten aser\nnüibaji kümzüka ayutsü mulunga renemogo.\nKechiaser iba tenangzükba takok ngudakja inyaktsübaji teinyaktsü tongtibangtiba ta ajaki anagtetogo,\nAnungji, tang, Lokti Inti Sendeni Alima rangben nung Meimchir Temeten ya takok ngua lokti aser kin ajak nung\ninyaktsü Sangdonger, iba Sangdong ya maneni temulung nung yur li maser lim atena or, terenlok mapa shisatsü sayuba\najanga angazükdakja, pei litsü atena oa inyaktsü sangdonger.\nOcet 1\nMeimchir ajak temeten aser tashi kasa nüji nung asor. Parnok dak bilemtettsü shisatsü aser tangatetba kasa agüja\naliba jagi külem adianu rongnung tanela ka nung lungjema alitsüla.\nOcet 2\nIba sangdong nung kechi temeten shilemsa ali, nisung sentsü balala, tetsür tebur, oshi,aser yamala ajak nung\ntelemsa aser tebendang kecha melii nisung shia tim temeten kasa alitsü.\nTalisa, kin tulu tila, limeka, aser arrtsü balala ajaklen nüjiso tsütsü telemsa kecha mali.\nOcet 3\nNisung ajak sakusa alitsü, nüji, aser kümzüka alitsü temeten.\nOcet 4\nNisung shinga alar mekümdaktsütsü mesüra alar tia nung mayutsü, yamala mapa ajak nungi nisung ajak kümzüka alitsü.",
            "Image": "245172f30a66baacfaddad75822e6890"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ocet 5\nNisung shinga memerenshidaktsütsü, msüra yamala talenba kübok mayutsü.\nOcet 6\nTesem ajaklen nisung ajak ozüng tsüngdang temeten kar.\nOcet 7\nNisung ajak ozüng tsüngdang kasa temeten akaba dang masü, kasa ozüng jagi ajak sakusa kümzüka lir. Iba Telemtetba\nya anema shingaia shinga anema meinyaktsüla, mesüra kati ka mezüngmeshi masütsüla.\nOcet 8\nOzüng ajanga temeten agüja akaba tashi kübok nisung shia ozüng amshir tsüngdang temzüngi melaba ama pei temeten\nashitsü akok.\nOcet 9\nTashiyim amshia shingaia shinga aputsü makok, mesüra bendang limai yoktsü makok.\nOcet 10\nTim masüba maparen atema kari nisung ka temeten anema mesüra tejak ajia tim masüba mapa inyakra, ozüng meteter\ntsüngdang pei temeten rateta ashitsü melaa lir.\nOcet 11\nOzüng anema aibelenogo ta shia nüburtem matsüngdang sangdongra,ozüng meteter kar teyari agia pei temeten indang\nrateta mashi tashi nisung shinga merenshitsü makok\nKin ka mesüra alima ajak kasa ozüng nung memeteti aibelenba mesüra meinyakba atema shinga merenshitsü makok.\nMesüra yamala atema khen merenshir lira, iba dang temaba temerenshi agütsütsü makok.\nOcet 12\nKija taküm, kibong mesüra kinunger kisüng atema, mesüra nisung pei kija atema kari tenüng menükdaktsütsü\nmakok.Nisung ajak yamala mapa tamajung anema kümzüktsü iba ozüng dak tashi lir.\nOcet 13\nNisung shia pei litsü aser artsü meküta senzütsü temeten kar.\nNisung shia pei linük toktsür bendang limai aotsü, aser pei meyong bushia arutsü temeten kar.\nOcet 14\nRishikangshi nungi jembutsü atema bendang lima jenoka alitsü nisung ajak temeten kar.\nIba tashiji rishikangshiba mesüra kin ka anema inyakba melira United Nations telemtetba anema amshitsü makok.\nOcet 15\nNisung shia kin ka senso asütsü temeten kar.\nNisung ka kin ka sensoji shingaia noktangtsü makok, mesüra senso melentsü atema tenokdangba kecha malitsüla.\nOcet 16\nTeintet tetsür aser teburtem atema kibong akümtsü tenokdangba kecha makai, tamangba yimsü süaka, sentsü balala\nsüaka tebendang makai kibong küma alitsü. Parnokji temeten kasa kibong akümtsü aser pilatsü akok.\nTemulunger tsüngda tenokdangba kecha makai parnok kibong akümtsüla.\nKibongji lokti nung mezüngbuba tentetbaji lir, anungji ibaipei kini kümzüka ayutsüla.\nOcet 17\nRongsen madak kija dak tashi alitsü, aser ano lokti dena kasa lemsateptsü temeten alitsü.\nPi rongsen madak shingaia tashiyim agi teka amuoktsü makok.\nOcet 18\nTamangba yimsü atema nisung shia pei pei amangnüba yimsü dak amangtsü, mesüra melenshia amangtsü akok, ibai lokti\nnung mesüra kija taküm nung pei jurila temeten kübok amangtsü aser külemtsü akok.\nOcet 19\nNisung shia kechi jembinür tenokdangba kecha makai jembitsü akok. Idaki tebilemba mejangjungtepi lemsateptsü,\nosangtem agizüktsü aser agütsütsü tashi alitsü.",
            "Image": "3c28b0f325e73a155b140ec92579700c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ocet 20\nNisung ajak lokti senden mesüra mungdang nung tenokdangba makai adentsü.\nTashiyim agi shingaia telok ka nung züngsem kümdaktsütsü makok.\nOcet 21\nPei lima sorkar mapa nung pei sasa mesüra lokti kar tenüng nung inyaktsü nisung ajak kasa tim shilem kar.\nPei lima public mapa ajak nung inyaktsü nisung ajak temeten kar.\nNüburtemi mulungtetbaji government bangdak asütsü. Ibaji indangindanga shimba mesüra nüburtemi meyongnem ajanga\nshimtetbaji alitsü.\nOcet 22\nNisung shia pei state nung rongsenketsüng, loktiliba aser sobaliba kümzüka alitsü atema pei litsü nung aser pei\nlitsü atena or aliba lokti ajak nung kija nüjiso tentet ajak den kasa temeten alitsü.\nOcet 23\nNisung ajak pei mulungba ama mapa inyaktsü, aser mapa makartem nem tapet mapa agütsütsü atema wazüka ayutsü.\nKasa mapa inyakba atema tah nung kecha telemdang makai kasa agütsütsüla.\nNisung shia pei sasa aahzüka ayuba nungi pei taküm aser kibong atema tim tangutsü aliba ajak angutsüla, nüngdaakra\nitemji loktiliba temzüng ozüng kübok wazüka ayutsüla.\nPei sasa mulungtetba kümzüka ayutsü atema mapa inyaker lokti tentet nung nisung ajak adentsü akok.\nOcet 24\nNisung shia pei tenzükba mapa nungi anizüngsük agitsü, mesüra mapa nungi sodi mapang telemtet kaa agitsü akok,\nsaka aahzüka aliba nungi itasen agütsütsüla.\nOcet 25\nNisung shia pei taküm aser kibong nung alirtem temang atema mozü, aben süoshi, chiyungtsü peria akatsü temeten\nkar, itemji lokti tentet latet kübok, mapa mangurtem, shirang timtem, matamabensartem, amitsür, aser tain akümer\natema wazüka aser peria agütsütsü aser angutsü temeten kar.\nTanur asor tetsü aser tila tanurtem balaka anebalutsü temeten kar. Kibong kümer asoba süaka kita chirtem süaka\nkasa temeten kar.\nOcet 26\nNisung ajak kaketshisatsü angazüktsü temeten kar. Class tila nung azüngtsü atemabo kaketshisatsüji angadi\nangazükdaktsütsüla. Pei tenüng zülu meteta kümdaktsütsübaji ozüngsa angazükdaktsütsüla. Technical mesüra temeba\njenjang nung kaketshisatsü bushitsübaji ajak atema tajungtiba jenjang ajangzüka alirtem nungi tenzüka bushitsü\nakok.\nKaket shisatsü sayuba nükjidongji nisung ka pei tim tangazüktsü kechi ali, item ajakji peria angazükdaktsütsübaji\nlir. Ibai ajanga kin kidong, shilu balala, yimsü balala amangertem rongnung teputep aser yimjung adokdaktsütsü\nUnited Nations nükjidong lir.\nPei chir nem koba lenmang nung tangazükba agütsütsü aji tsürabur atema tongtibang mapa lir.\nOcet 27\nKin ka pei sobaliba dak sendakba maparen nung shilem agitsü, puyin ajanga alima terenlok bener arutsüba nungji\nnisung ajak temeten lir.\nPei sasa apiteta yangluba, züluba mesüra mejemba, koba nung kija tashi mekazüka kar, item atema tezülur temeten\nkar.\nOcet 28\nIba telemtetba Sangdong nung kechi tashi aser temeten melaa ali, iba kübok sadoka alitsü nisung ajak kasa temeten\nkar.\nOcet 29\nNisung shia pei aliba lokti terenlok atema teinyaktsü kar, kechiaser iba loktiji ajanga dang pei taküm renloktsü\nakok.\nPei temeten aser nüji yamaji liaka lokti teimbai mulungba nung nübur yimtenji aor asünung, iba lokti tentet\nyimsüyimbongi melaba ama item temeten wazüka aser akhümtsübua alitsüla.\nItem temeten aser nüji ya United Nations ajanga lateta aliba den mesütepi meinyaktsüla.\nOcet 30",
            "Image": "114fa1e78496d785d2938b02eed0243e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Iba Sangdong ya State mesüra, lokti, mesüra kija shingaia pei ajung asaa meratettsüla, kechiaser iba Sangdong ya\najak atema kasa temeten aser nüji asoshi nükla tajung yur lateta ayuba lir.",
            "Image": "fc306cc1f7b33580b5255b1b1771a793"
        }
    }
}
