{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468626,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Il 10 dicembre 1948, l'Assemblea Generale delle Nazioni Unite approv\u00f2 e proclam\u00f2 la Dichiarazione Universale\ndei Diritti Umani, il cui testo completo \u00e8 stampato nelle pagine seguenti. Dopo questa solenne deliberazione,\nl'Assemblea delle Nazioni Unite diede istruzioni al Segretario Generale di provvedere a diffondere ampiamente\nquesta Dichiarazione e, a tal fine, di pubblicarne e distribuirne il testo non soltanto nelle cinque lingue ufficiali\ndell'Organizzazione internazionale, ma anche in quante altre lingue fosse possibile usando ogni mezzo a sua\ndisposizione. Il testo ufficiale della Dichiarazione \u00e8 disponibile nelle lingue ufficiali delle Nazioni Unite, cio\u00e8\ncinese, francese, inglese, russo e spagnolo.\nDICHIARAZIONE UNIVERSALE DEI DIRITTI UMANI\nPreambolo\nConsiderato che il riconoscimento della dignit\u00e0 inerente a tutti i membri della famiglia umana e dei loro diritti,\nuguali ed inalienabili, costituisce il fondamento della libert\u00e0, della giustizia e della pace nel mondo;\nConsiderato che il disconoscimento e il disprezzo dei diritti umani hanno portato ad atti di barbarie che\noffendono la coscienza dell'umanit\u00e0, e che l'avvento di un mondo in cui gli esseri umani godano della libert\u00e0 di\nparola e di credo e della libert\u00e0 dal timore e dal bisogno \u00e8 stato proclamato come la pi\u00f9 alta aspirazione\ndell'uomo;\nConsiderato che \u00e8 indispensabile che i diritti umani siano protetti da norme giuridiche, se si vuole evitare che\nl'uomo sia costretto a ricorrere, come ultima istanza, alla ribellione contro la tirannia e l'oppressione;\nConsiderato che \u00e8 indispensabile promuovere lo sviluppo di rapporti amichevoli tra le Nazioni;\nConsiderato che i popoli delle Nazioni Unite hanno riaffermato nello Statuto la loro fede nei diritti umani\nfondamentali, nella dignit\u00e0 e nel valore della persona umana, nell'uguaglianza dei diritti dell'uomo e della\ndonna, ed hanno deciso di promuovere il progresso sociale e un miglior tenore di vita in una maggiore libert\u00e0;\nConsiderato che gli Stati membri si sono impegnati a perseguire, in cooperazione con le Nazioni Unite, il\nrispetto e l'osservanza universale dei diritti umani e delle libert\u00e0 fondamentali;\nConsiderato che una concezione comune di questi diritti e di questa libert\u00e0 \u00e8 della massima importanza per la\npiena realizzazione di questi impegni;\nL'ASSEMBLEA GENERALE\nproclama\nla presente dichiarazione universale dei diritti umani come ideale comune da raggiungersi da tutti i popoli e da\ntutte le Nazioni, al fine che ogni individuo ed ogni organo della societ\u00e0, avendo costantemente presente questa\nDichiarazione, si sforzi di promuovere, con l'insegnamento e l'educazione, il rispetto di questi diritti e di queste\nlibert\u00e0 e di garantirne, mediante misure progressive di carattere nazionale e internazionale, l'universale ed\neffettivo riconoscimento e rispetto tanto fra i popoli degli stessi Stati membri, quanto fra quelli dei territori\nsottoposti alla loro giurisdizione.\nArticolo 1\nTutti gli esseri umani nascono liberi ed eguali in dignit\u00e0 e diritti. Essi sono dotati di ragione e di coscienza e\ndevono agire gli uni verso gli altri in spirito di fratellanza.\nArticolo 2\nAd ogni individuo spettano tutti i diritti e tutte le libert\u00e0 enunciate nella presente Dichiarazione, senza\ndistinzione alcuna, per ragioni di razza, di colore, di sesso, di lingua, di religione, di opinione politica o di altro\ngenere, di origine nazionale o sociale, di ricchezza, di nascita o di altra condizione.\nNessuna distinzione sar\u00e0 inoltre stabilita sulla base dello statuto politico, giuridico o internazionale del paese o\ndel territorio cui una persona appartiene, sia indipendente, o sottoposto ad amministrazione fiduciaria o non\nautonomo, o soggetto a qualsiasi limitazione di sovranit\u00e0.\nArticolo 3\nOgni individuo ha diritto alla vita, alla libert\u00e0 ed alla sicurezza della propria persona.\nArticolo 4\nNessun individuo potr\u00e0 essere tenuto in stato di schiavit\u00f9 o di servit\u00f9; la schiavit\u00f9 e la tratta degli schiavi\nsaranno proibite sotto qualsiasi forma.\nArticolo 5\nNessun individuo potr\u00e0 essere sottoposto a tortura o a trattamento o a punizione crudeli, inumani o degradanti.",
            "Image": "102ff53d25b3c481f4cb159b0d88a541"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Articolo 6\nOgni individuo ha diritto, in ogni luogo, al riconoscimento della sua personalit\u00e0 giuridica.\nArticolo 7\nTutti sono eguali dinanzi alla legge e hanno diritto, senza alcuna discriminazione, ad una eguale tutela da parte\ndella legge. Tutti hanno diritto ad una eguale tutela contro ogni discriminazione che violi la presente\nDichiarazione come contro qualsiasi incitamento a tale discriminazione.\nArticolo 8\nOgni individuo ha diritto ad un'effettiva possibilit\u00e0 di ricorso a competenti tribunali contro atti che violino i\ndiritti fondamentali a lui riconosciuti dalla costituzione o dalla legge.\nArticolo 9\nNessun individuo potr\u00e0 essere arbitrariamente arrestato, detenuto o esiliato.\nArticolo 10\nOgni individuo ha diritto, in posizione di piena uguaglianza, ad una equa e pubblica udienza davanti ad un\ntribunale indipendente e imparziale, al fine della determinazione dei suoi diritti e dei suoi doveri, nonch\u00e9 della\nfondatezza di ogni accusa penale che gli venga rivolta.\nArticolo 11\nOgni individuo accusato di un reato \u00e8 presunto innocente sino a che la sua colpevolezza non sia stata provata\nlegalmente in un pubblico processo nel quale egli abbia avuto tutte le garanzie necessarie per la sua difesa.\nNessun individuo sar\u00e0 condannato per un comportamento commissivo od omissivo che, al momento in cui sia\nstato perpetuato, non costituisse reato secondo il diritto interno o secondo il diritto internazionale. Non potr\u00e0\ndel pari essere inflitta alcuna pena superiore a quella applicabile al momento in cui il reato sia stato commesso.\nArticolo 12\nNessun individuo potr\u00e0 essere sottoposto ad interferenze arbitrarie nella sua vita privata, nella sua famiglia,\nnella sua casa, nella sua corrispondenza, n\u00e9 a lesione del suo onore e della sua reputazione. Ogni individuo ha\ndiritto ad essere tutelato dalla legge contro tali interferenze o lesioni.\nArticolo 13\nOgni individuo ha diritto alla libert\u00e0 di movimento e di residenza entro i confini di ogni Stato.\nOgni individuo ha diritto di lasciare qualsiasi paese, incluso il proprio, e di ritornare nel proprio paese.\nArticolo 14\nOgni individuo ha il diritto di cercare e di godere in altri paesi asilo dalle persecuzioni.\nQuesto diritto non potr\u00e0 essere invocato qualora l'individuo sia realmente ricercato per reati non politici o per\nazioni contrarie ai fini e ai principi delle Nazioni Unite.\nArticolo 15\nOgni individuo ha diritto ad una cittadinanza.\nNessun individuo potr\u00e0 essere arbitrariamente privato della sua cittadinanza, n\u00e9 del diritto di mutare\ncittadinanza.\nArticolo 16\nUomini e donne in et\u00e0 adatta hanno il diritto di sposarsi e di fondare una famiglia, senza alcuna limitazione di\nrazza, cittadinanza o religione. Essi hanno eguali diritti riguardo al matrimonio, durante il matrimonio e all'atto\ndel suo scioglimento.\nIl matrimonio potr\u00e0 essere concluso soltanto con il libero e pieno consenso dei futuri coniugi.\nLa famiglia \u00e8 il nucleo naturale e fondamentale della societ\u00e0 e ha diritto ad essere protetta dalla societ\u00e0 e dallo\nStato.\nArticolo 17\nOgni individuo ha il diritto ad avere una propriet\u00e0 sua personale o in comune con altri.\nNessun individuo potr\u00e0 essere arbitrariamente privato della sua propriet\u00e0.",
            "Image": "a8769be30efcd0e8aeb8807af22461c4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Articolo 18\nOgni individuo ha diritto alla libert\u00e0 di pensiero, di coscienza e di religione; tale diritto include la libert\u00e0 di\ncambiare di religione o di credo, e la libert\u00e0 di manifestare, isolatamente o in comune, e sia in pubblico che in\nprivato, la propria religione o il proprio credo nell'insegnamento, nelle pratiche, nel culto e nell'osservanza dei\nriti.\nArticolo 19\nOgni individuo ha diritto alla libert\u00e0 di opinione e di espressione incluso il diritto di non essere molestato per la\npropria opinione e quello di cercare, ricevere e diffondere informazioni e idee attraverso ogni mezzo e senza\nriguardo a frontiere.\nArticolo 20\nOgni individuo ha diritto alla libert\u00e0 di riunione e di associazione pacifica.\nNessuno pu\u00f2 essere costretto a far parte di un'associazione.\nArticolo 21\nOgni individuo ha diritto di partecipare al governo del proprio paese, sia direttamente, sia attraverso\nrappresentanti liberamente scelti.\nOgni individuo ha diritto di accedere in condizioni di eguaglianza ai pubblici impieghi del proprio paese.\nLa volont\u00e0 popolare \u00e8 il fondamento dell'autorit\u00e0 del governo; tale volont\u00e0 deve essere espressa attraverso\nperiodiche e veritiere elezioni, effettuate a suffragio universale ed eguale, ed a voto segreto, o secondo una\nprocedura equivalente di libera votazione.\nArticolo 22\nOgni individuo, in quanto membro della societ\u00e0, ha diritto alla sicurezza sociale, nonch\u00e9 alla realizzazione\nattraverso lo sforzo nazionale e la cooperazione internazionale ed in rapporto con l'organizzazione e le risorse di\nogni Stato, dei diritti economici, sociali e culturali indispensabili alla sua dignit\u00e0 ed al libero sviluppo della sua\npersonalit\u00e0.\nArticolo 23\nOgni individuo ha diritto al lavoro, alla libera scelta dell'impiego, a giuste e soddisfacenti condizioni di lavoro ed\nalla protezione contro la disoccupazione.\nOgni individuo, senza discriminazione, ha diritto ad eguale retribuzione per eguale lavoro.\nOgni individuo che lavora ha diritto ad una rimunerazione equa e soddisfacente che assicuri a lui stesso e alla\nsua famiglia una esistenza conforme alla dignit\u00e0 umana ed integrata, se necessario, da altri mezzi di protezione\nsociale.\nOgni individuo ha diritto di fondare dei sindacati e di aderirvi per la difesa dei propri interessi.\nArticolo 24\nOgni individuo ha diritto al riposo ed allo svago, comprendendo in ci\u00f2 una ragionevole limitazione delle ore di\nlavoro e ferie periodiche retribuite.\nArticolo 25\nOgni individuo ha diritto ad un tenore di vita sufficiente a garantire la salute e il benessere proprio e della sua\nfamiglia, con particolare riguardo all'alimentazione, al vestiario, all'abitazione, e alle cure mediche e ai servizi\nsociali necessari; ed ha diritto alla sicurezza in caso di disoccupazione, malattia, invalidit\u00e0, vedovanza, vecchiaia\no in altro caso di perdita di mezzi di sussistenza per circostanze indipendenti dalla sua volont\u00e0.\nLa maternit\u00e0 e l'infanzia hanno diritto a speciali cure ed assistenza. Tutti i bambini, nati nel matrimonio o fuori\ndi esso, devono godere della stessa protezione sociale.\nArticolo 26\nOgni individuo ha diritto all'istruzione. L'istruzione deve essere gratuita almeno per quanto riguarda le classi\nelementari e fondamentali. L'istruzione elementare deve essere obbligatoria. L'istruzione tecnica e professionale\ndeve essere messa alla portata di tutti e l'istruzione superiore deve essere egualmente accessibile a tutti sulla\nbase del merito.\nL'istruzione deve essere indirizzata al pieno sviluppo della personalit\u00e0 umana ed al rafforzamento del rispetto\ndei diritti umani e delle libert\u00e0 fondamentali. Essa deve promuovere la comprensione, la tolleranza, l'amicizia\nfra tutte le Nazioni, i gruppi razziali e religiosi, e deve favorire l'opera delle Nazioni Unite per il mantenimento",
            "Image": "a04cb71cbe9780e4a0a799b5b9caa303"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "della pace.\nI genitori hanno diritto di priorit\u00e0 nella scelta del genere di istruzione da impartire ai loro figli.\nArticolo 27\nOgni individuo ha diritto di prendere parte liberamente alla vita culturale della comunit\u00e0, di godere delle arti e\ndi partecipare al progresso scientifico ed ai suoi benefici.\nOgni individuo ha diritto alla protezione degli interessi morali e materiali derivanti da ogni produzione\nscientifica, letteraria e artistica di cui egli sia autore.\nArticolo 28\nOgni individuo ha diritto ad un ordine sociale e internazionale nel quale i diritti e le libert\u00e0 enunciati in questa\nDichiarazione possano essere pienamente realizzati.\nArticolo 29\nOgni individuo ha dei doveri verso la comunit\u00e0, nella quale soltanto \u00e8 possibile il libero e pieno sviluppo della\nsua personalit\u00e0.\nNell'esercizio dei suoi diritti e delle sue libert\u00e0, ognuno deve essere sottoposto soltanto a quelle limitazioni che\nsono stabilite dalla legge per assicurare il riconoscimento e il rispetto dei diritti e delle libert\u00e0 degli altri e per\nsoddisfare le giuste esigenze della morale, dell'ordine pubblico e del benessere generale in una societ\u00e0\ndemocratica.\nQuesti diritti e queste libert\u00e0 non possono in nessun caso essere esercitati in contrasto con i fini e principi delle\nNazioni Unite.\nArticolo 30\nNulla nella presente Dichiarazione pu\u00f2 essere interpretato nel senso di implicare un diritto di un qualsiasi Stato,\ngruppo o persona di esercitare un'attivit\u00e0 o di compiere un atto mirante alla distruzione di alcuno dei diritti e\ndelle libert\u00e0 in essa enunciati.",
            "Image": "e2e81a3314b73904966e96075af97720"
        }
    }
}
