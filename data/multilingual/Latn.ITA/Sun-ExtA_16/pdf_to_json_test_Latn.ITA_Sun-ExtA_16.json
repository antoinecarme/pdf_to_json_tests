{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468692,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Il 10 dicembre 1948, l'Assemblea Generale delle Nazioni Unite approv\u00f2 e proclam\u00f2 la\nDichiarazione Universale dei Diritti Umani, il cui testo completo \u00e8 stampato nelle\npagine seguenti. Dopo questa solenne deliberazione, l'Assemblea delle Nazioni Unite\ndiede istruzioni al Segretario Generale di provvedere a diffondere ampiamente questa\nDichiarazione e, a tal fine, di pubblicarne e distribuirne il testo non soltanto nelle\ncinque lingue ufficiali dell'Organizzazione internazionale, ma anche in quante altre\nlingue fosse possibile usando ogni mezzo a sua disposizione. Il testo ufficiale della\nDichiarazione \u00e8 disponibile nelle lingue ufficiali delle Nazioni Unite, cio\u00e8 cinese,\nfrancese, inglese, russo e spagnolo.\nDICHIARAZIONE UNIVERSALE DEI DIRITTI UMANI\nPreambolo\nConsiderato che il riconoscimento della dignit\u00e0 inerente a tutti i membri della\nfamiglia umana e dei loro diritti, uguali ed inalienabili, costituisce il fondamento\ndella libert\u00e0, della giustizia e della pace nel mondo;\nConsiderato che il disconoscimento e il disprezzo dei diritti umani hanno portato ad\natti di barbarie che offendono la coscienza dell'umanit\u00e0, e che l'avvento di un mondo\nin cui gli esseri umani godano della libert\u00e0 di parola e di credo e della libert\u00e0 dal\ntimore e dal bisogno \u00e8 stato proclamato come la pi\u00f9 alta aspirazione dell'uomo;\nConsiderato che \u00e8 indispensabile che i diritti umani siano protetti da norme\ngiuridiche, se si vuole evitare che l'uomo sia costretto a ricorrere, come ultima\nistanza, alla ribellione contro la tirannia e l'oppressione;\nConsiderato che \u00e8 indispensabile promuovere lo sviluppo di rapporti amichevoli tra le\nNazioni;\nConsiderato che i popoli delle Nazioni Unite hanno riaffermato nello Statuto la loro\nfede nei diritti umani fondamentali, nella dignit\u00e0 e nel valore della persona umana,\nnell'uguaglianza dei diritti dell'uomo e della donna, ed hanno deciso di promuovere il\nprogresso sociale e un miglior tenore di vita in una maggiore libert\u00e0;\nConsiderato che gli Stati membri si sono impegnati a perseguire, in cooperazione con le\nNazioni Unite, il rispetto e l'osservanza universale dei diritti umani e delle libert\u00e0\nfondamentali;\nConsiderato che una concezione comune di questi diritti e di questa libert\u00e0 \u00e8 della\nmassima importanza per la piena realizzazione di questi impegni;\nL'ASSEMBLEA GENERALE\nproclama\nla presente dichiarazione universale dei diritti umani come ideale comune da\nraggiungersi da tutti i popoli e da tutte le Nazioni, al fine che ogni individuo ed\nogni organo della societ\u00e0, avendo costantemente presente questa Dichiarazione, si\nsforzi di promuovere, con l'insegnamento e l'educazione, il rispetto di questi diritti\ne di queste libert\u00e0 e di garantirne, mediante misure progressive di carattere nazionale\ne internazionale, l'universale ed effettivo riconoscimento e rispetto tanto fra i\npopoli degli stessi Stati membri, quanto fra quelli dei territori sottoposti alla loro\ngiurisdizione.",
            "Image": "442a5dbcfd4f61970ad34f11260c3bec"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Articolo 1\nTutti gli esseri umani nascono liberi ed eguali in dignit\u00e0 e diritti. Essi sono dotati\ndi ragione e di coscienza e devono agire gli uni verso gli altri in spirito di\nfratellanza.\nArticolo 2\nAd ogni individuo spettano tutti i diritti e\nDichiarazione, senza distinzione alcuna, per\nlingua, di religione, di opinione politica o\nsociale, di ricchezza, di nascita o di altra\ntutte le libert\u00e0 enunciate nella presente\nragioni di razza, di colore, di sesso, di\ndi altro genere, di origine nazionale o\ncondizione.\nNessuna distinzione sar\u00e0 inoltre stabilita sulla base dello statuto politico, giuridico\no internazionale del paese o del territorio cui una persona appartiene, sia\nindipendente, o sottoposto ad amministrazione fiduciaria o non autonomo, o soggetto a\nqualsiasi limitazione di sovranit\u00e0.\nArticolo 3\nOgni individuo ha diritto alla vita, alla libert\u00e0 ed alla sicurezza della propria\npersona.\nArticolo 4\nNessun individuo potr\u00e0 essere tenuto in stato di schiavit\u00f9 o di servit\u00f9; la schiavit\u00f9 e\nla tratta degli schiavi saranno proibite sotto qualsiasi forma.\nArticolo 5\nNessun individuo potr\u00e0 essere sottoposto a tortura o a trattamento o a punizione\ncrudeli, inumani o degradanti.\nArticolo 6\nOgni individuo ha diritto, in ogni luogo, al riconoscimento della sua personalit\u00e0\ngiuridica.\nArticolo 7\nTutti sono eguali dinanzi alla legge e hanno diritto, senza alcuna discriminazione, ad\nuna eguale tutela da parte della legge. Tutti hanno diritto ad una eguale tutela contro\nogni discriminazione che violi la presente Dichiarazione come contro qualsiasi\nincitamento a tale discriminazione.\nArticolo 8\nOgni individuo ha diritto ad un'effettiva possibilit\u00e0 di ricorso a competenti tribunali\ncontro atti che violino i diritti fondamentali a lui riconosciuti dalla costituzione o\ndalla legge.\nArticolo 9\nNessun individuo potr\u00e0 essere arbitrariamente arrestato, detenuto o esiliato.\nArticolo 10",
            "Image": "53613d3048dd7ba9cbd65910483e1eed"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ogni individuo ha diritto, in posizione di piena uguaglianza, ad una equa e pubblica\nudienza davanti ad un tribunale indipendente e imparziale, al fine della determinazione\ndei suoi diritti e dei suoi doveri, nonch\u00e9 della fondatezza di ogni accusa penale che\ngli venga rivolta.\nArticolo 11\nOgni individuo accusato di un reato \u00e8 presunto innocente sino a che la sua colpevolezza\nnon sia stata provata legalmente in un pubblico processo nel quale egli abbia avuto\ntutte le garanzie necessarie per la sua difesa.\nNessun individuo sar\u00e0 condannato per un comportamento commissivo od omissivo che, al\nmomento in cui sia stato perpetuato, non costituisse reato secondo il diritto interno o\nsecondo il diritto internazionale. Non potr\u00e0 del pari essere inflitta alcuna pena\nsuperiore a quella applicabile al momento in cui il reato sia stato commesso.\nArticolo 12\nNessun individuo potr\u00e0 essere sottoposto ad interferenze arbitrarie nella sua vita\nprivata, nella sua famiglia, nella sua casa, nella sua corrispondenza, n\u00e9 a lesione del\nsuo onore e della sua reputazione. Ogni individuo ha diritto ad essere tutelato dalla\nlegge contro tali interferenze o lesioni.\nArticolo 13\nOgni individuo ha diritto alla libert\u00e0 di movimento e di residenza entro i confini di\nogni Stato.\nOgni individuo ha diritto di lasciare qualsiasi paese, incluso il proprio, e di\nritornare nel proprio paese.\nArticolo 14\nOgni individuo ha il diritto di cercare e di godere in altri paesi asilo dalle\npersecuzioni.\nQuesto diritto non potr\u00e0 essere invocato qualora l'individuo sia realmente ricercato\nper reati non politici o per azioni contrarie ai fini e ai principi delle Nazioni\nUnite.\nArticolo 15\nOgni individuo ha diritto ad una cittadinanza.\nNessun individuo potr\u00e0 essere arbitrariamente privato della sua cittadinanza, n\u00e9 del\ndiritto di mutare cittadinanza.\nArticolo 16\nUomini e donne in et\u00e0 adatta hanno il diritto di sposarsi e di fondare una famiglia,\nsenza alcuna limitazione di razza, cittadinanza o religione. Essi hanno eguali diritti\nriguardo al matrimonio, durante il matrimonio e all'atto del suo scioglimento.\nIl matrimonio potr\u00e0 essere concluso soltanto con il libero e pieno consenso dei futuri\nconiugi.\nLa famiglia \u00e8 il nucleo naturale e fondamentale della societ\u00e0 e ha diritto ad essere",
            "Image": "bb0ad26af24d376d1f9284ba224a2705"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "protetta dalla societ\u00e0 e dallo Stato.\nArticolo 17\nOgni individuo ha il diritto ad avere una propriet\u00e0 sua personale o in comune con\naltri.\nNessun individuo potr\u00e0 essere arbitrariamente privato della sua propriet\u00e0.\nArticolo 18\nOgni individuo ha diritto alla libert\u00e0 di pensiero, di coscienza e di religione; tale\ndiritto include la libert\u00e0 di cambiare di religione o di credo, e la libert\u00e0 di\nmanifestare, isolatamente o in comune, e sia in pubblico che in privato, la propria\nreligione o il proprio credo nell'insegnamento, nelle pratiche, nel culto e\nnell'osservanza dei riti.\nArticolo 19\nOgni individuo ha diritto alla libert\u00e0 di opinione e di espressione incluso il diritto\ndi non essere molestato per la propria opinione e quello di cercare, ricevere e\ndiffondere informazioni e idee attraverso ogni mezzo e senza riguardo a frontiere.\nArticolo 20\nOgni individuo ha diritto alla libert\u00e0 di riunione e di associazione pacifica.\nNessuno pu\u00f2 essere costretto a far parte di un'associazione.\nArticolo 21\nOgni individuo ha diritto di partecipare al governo del proprio paese, sia\ndirettamente, sia attraverso rappresentanti liberamente scelti.\nOgni individuo ha diritto di accedere in condizioni di eguaglianza ai pubblici impieghi\ndel proprio paese.\nLa volont\u00e0 popolare \u00e8 il fondamento dell'autorit\u00e0 del governo; tale volont\u00e0 deve essere\nespressa attraverso periodiche e veritiere elezioni, effettuate a suffragio universale\ned eguale, ed a voto segreto, o secondo una procedura equivalente di libera votazione.\nArticolo 22\nOgni individuo, in quanto membro della societ\u00e0, ha diritto alla sicurezza sociale,\nnonch\u00e9 alla realizzazione attraverso lo sforzo nazionale e la cooperazione\ninternazionale ed in rapporto con l'organizzazione e le risorse di ogni Stato, dei\ndiritti economici, sociali e culturali indispensabili alla sua dignit\u00e0 ed al libero\nsviluppo della sua personalit\u00e0.\nArticolo 23\nOgni individuo ha diritto al lavoro, alla libera scelta dell'impiego, a giuste e\nsoddisfacenti condizioni di lavoro ed alla protezione contro la disoccupazione.\nOgni individuo, senza discriminazione, ha diritto ad eguale retribuzione per eguale\nlavoro.",
            "Image": "43ed3265fbcb74deb03937024f2ee85c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ogni individuo che lavora ha diritto ad una rimunerazione equa e soddisfacente che\nassicuri a lui stesso e alla sua famiglia una esistenza conforme alla dignit\u00e0 umana ed\nintegrata, se necessario, da altri mezzi di protezione sociale.\nOgni individuo ha diritto di fondare dei sindacati e di aderirvi per la difesa dei\npropri interessi.\nArticolo 24\nOgni individuo ha diritto al riposo ed allo svago, comprendendo in ci\u00f2 una ragionevole\nlimitazione delle ore di lavoro e ferie periodiche retribuite.\nArticolo 25\nOgni individuo ha diritto ad un tenore di vita sufficiente a garantire la salute e il\nbenessere proprio e della sua famiglia, con particolare riguardo all'alimentazione, al\nvestiario, all'abitazione, e alle cure mediche e ai servizi sociali necessari; ed ha\ndiritto alla sicurezza in caso di disoccupazione, malattia, invalidit\u00e0, vedovanza,\nvecchiaia o in altro caso di perdita di mezzi di sussistenza per circostanze\nindipendenti dalla sua volont\u00e0.\nLa maternit\u00e0 e l'infanzia hanno diritto a speciali cure ed assistenza. Tutti i bambini,\nnati nel matrimonio o fuori di esso, devono godere della stessa protezione sociale.\nArticolo 26\nOgni individuo ha diritto all'istruzione. L'istruzione deve essere gratuita almeno per\nquanto riguarda le classi elementari e fondamentali. L'istruzione elementare deve\nessere obbligatoria. L'istruzione tecnica e professionale deve essere messa alla\nportata di tutti e l'istruzione superiore deve essere egualmente accessibile a tutti\nsulla base del merito.\nL'istruzione deve essere indirizzata al pieno sviluppo della personalit\u00e0 umana ed al\nrafforzamento del rispetto dei diritti umani e delle libert\u00e0 fondamentali. Essa deve\npromuovere la comprensione, la tolleranza, l'amicizia fra tutte le Nazioni, i gruppi\nrazziali e religiosi, e deve favorire l'opera delle Nazioni Unite per il mantenimento\ndella pace.\nI genitori hanno diritto di priorit\u00e0 nella scelta del genere di istruzione da impartire\nai loro figli.\nArticolo 27\nOgni individuo ha diritto di prendere parte liberamente alla vita culturale della\ncomunit\u00e0, di godere delle arti e di partecipare al progresso scientifico ed ai suoi\nbenefici.\nOgni individuo ha diritto alla protezione degli interessi morali e materiali derivanti\nda ogni produzione scientifica, letteraria e artistica di cui egli sia autore.\nArticolo 28\nOgni individuo ha diritto ad un ordine sociale e internazionale nel quale i diritti e\nle libert\u00e0 enunciati in questa Dichiarazione possano essere pienamente realizzati.\nArticolo 29",
            "Image": "3e7ecec282a56804a39ed9407d441593"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ogni individuo ha dei doveri verso la comunit\u00e0, nella quale soltanto \u00e8 possibile il\nlibero e pieno sviluppo della sua personalit\u00e0.\nNell'esercizio dei suoi diritti e delle sue libert\u00e0, ognuno deve essere sottoposto\nsoltanto a quelle limitazioni che sono stabilite dalla legge per assicurare il\nriconoscimento e il rispetto dei diritti e delle libert\u00e0 degli altri e per soddisfare\nle giuste esigenze della morale, dell'ordine pubblico e del benessere generale in una\nsociet\u00e0 democratica.\nQuesti diritti e queste libert\u00e0 non possono in nessun caso essere esercitati in\ncontrasto con i fini e principi delle Nazioni Unite.\nArticolo 30\nNulla nella presente Dichiarazione pu\u00f2 essere interpretato nel senso di implicare un\ndiritto di un qualsiasi Stato, gruppo o persona di esercitare un'attivit\u00e0 o di compiere\nun atto mirante alla distruzione di alcuno dei diritti e delle libert\u00e0 in essa\nenunciati.",
            "Image": "40bbed4ebbd0a8a7493e415cec3e2c03"
        }
    }
}
