{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468591,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Il 10 dicembre 1948, l'Assemblea Generale delle Nazioni Unite approvò e\nproclamò la Dichiarazione Universale dei Diritti Umani, il cui testo\ncompleto è stampato nelle pagine seguenti. Dopo questa solenne\ndeliberazione, l'Assemblea delle Nazioni Unite diede istruzioni al\nSegretario Generale di provvedere a diffondere ampiamente questa\nDichiarazione e, a tal fine, di pubblicarne e distribuirne il testo non\nsoltanto nelle cinque lingue ufficiali dell'Organizzazione\ninternazionale, ma anche in quante altre lingue fosse possibile usando\nogni mezzo a sua disposizione. Il testo ufficiale della Dichiarazione è\ndisponibile nelle lingue ufficiali delle Nazioni Unite, cioè cinese,\nfrancese, inglese, russo e spagnolo.\nDICHIARAZIONE UNIVERSALE DEI DIRITTI UMANI\nPreambolo\nConsiderato che il riconoscimento della dignità inerente a tutti i\nmembri della famiglia umana e dei loro diritti, uguali ed inalienabili,\ncostituisce il fondamento della libertà, della giustizia e della pace\nnel mondo;\nConsiderato che il disconoscimento e il disprezzo dei diritti umani\nhanno portato ad atti di barbarie che offendono la coscienza\ndell'umanità, e che l'avvento di un mondo in cui gli esseri umani godano\ndella libertà di parola e di credo e della libertà dal timore e dal\nbisogno è stato proclamato come la più alta aspirazione dell'uomo;\nConsiderato che è indispensabile che i diritti umani siano protetti da\nnorme giuridiche, se si vuole evitare che l'uomo sia costretto a\nricorrere, come ultima istanza, alla ribellione contro la tirannia e\nl'oppressione;\nConsiderato che è indispensabile promuovere lo sviluppo di rapporti\namichevoli tra le Nazioni;\nConsiderato che i popoli delle Nazioni Unite hanno riaffermato nello\nStatuto la loro fede nei diritti umani fondamentali, nella dignità e nel\nvalore della persona umana, nell'uguaglianza dei diritti dell'uomo e\ndella donna, ed hanno deciso di promuovere il progresso sociale e un\nmiglior tenore di vita in una maggiore libertà;\nConsiderato che gli Stati membri si sono impegnati a perseguire, in\ncooperazione con le Nazioni Unite, il rispetto e l'osservanza universale\ndei diritti umani e delle libertà fondamentali;\nConsiderato che una concezione comune di questi diritti e di questa\nlibertà è della massima importanza per la piena realizzazione di questi\nimpegni;\nL'ASSEMBLEA GENERALE\nproclama\nla presente dichiarazione universale dei diritti umani come ideale\ncomune da raggiungersi da tutti i popoli e da tutte le Nazioni, al fine",
            "Image": "dfc16860ae498344be20a2a4999240f4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "che ogni individuo ed ogni organo della società, avendo costantemente\npresente questa Dichiarazione, si sforzi di promuovere, con\nl'insegnamento e l'educazione, il rispetto di questi diritti e di queste\nlibertà e di garantirne, mediante misure progressive di carattere\nnazionale e internazionale, l'universale ed effettivo riconoscimento e\nrispetto tanto fra i popoli degli stessi Stati membri, quanto fra quelli\ndei territori sottoposti alla loro giurisdizione.\nArticolo 1\nTutti gli esseri umani nascono liberi ed eguali in dignità e diritti.\nEssi sono dotati di ragione e di coscienza e devono agire gli uni verso\ngli altri in spirito di fratellanza.\nArticolo 2\nAd ogni individuo spettano tutti i diritti e tutte le libertà enunciate\nnella presente Dichiarazione, senza distinzione alcuna, per ragioni di\nrazza, di colore, di sesso, di lingua, di religione, di opinione\npolitica o di altro genere, di origine nazionale o sociale, di\nricchezza, di nascita o di altra condizione.\nNessuna distinzione sarà inoltre stabilita sulla base dello statuto\npolitico, giuridico o internazionale del paese o del territorio cui una\npersona appartiene, sia indipendente, o sottoposto ad amministrazione\nfiduciaria o non autonomo, o soggetto a qualsiasi limitazione di\nsovranità.\nArticolo 3\nOgni individuo ha diritto alla vita, alla libertà ed alla sicurezza\ndella propria persona.\nArticolo 4\nNessun individuo potrà essere tenuto in stato di schiavitù o di servitù;\nla schiavitù e la tratta degli schiavi saranno proibite sotto qualsiasi\nforma.\nArticolo 5\nNessun individuo potrà essere sottoposto a tortura o a trattamento o a\npunizione crudeli, inumani o degradanti.\nArticolo 6\nOgni individuo ha diritto, in ogni luogo, al riconoscimento della sua\npersonalità giuridica.\nArticolo 7\nTutti sono eguali dinanzi alla legge e hanno diritto, senza alcuna\ndiscriminazione, ad una eguale tutela da parte della legge. Tutti hanno\ndiritto ad una eguale tutela contro ogni discriminazione che violi la\npresente Dichiarazione come contro qualsiasi incitamento a tale\ndiscriminazione.",
            "Image": "d264702ca2996b065794d567a2a92300"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Articolo 8\nOgni individuo ha diritto ad un'effettiva possibilità di ricorso a\ncompetenti tribunali contro atti che violino i diritti fondamentali a\nlui riconosciuti dalla costituzione o dalla legge.\nArticolo 9\nNessun individuo potrà essere arbitrariamente arrestato, detenuto o\nesiliato.\nArticolo 10\nOgni individuo ha diritto, in posizione di piena uguaglianza, ad una\nequa e pubblica udienza davanti ad un tribunale indipendente e\nimparziale, al fine della determinazione dei suoi diritti e dei suoi\ndoveri, nonché della fondatezza di ogni accusa penale che gli venga\nrivolta.\nArticolo 11\nOgni individuo accusato di un reato è presunto innocente sino a che la\nsua colpevolezza non sia stata provata legalmente in un pubblico\nprocesso nel quale egli abbia avuto tutte le garanzie necessarie per la\nsua difesa.\nNessun individuo sarà condannato per un comportamento commissivo od\nomissivo che, al momento in cui sia stato perpetuato, non costituisse\nreato secondo il diritto interno o secondo il diritto internazionale.\nNon potrà del pari essere inflitta alcuna pena superiore a quella\napplicabile al momento in cui il reato sia stato commesso.\nArticolo 12\nNessun individuo potrà essere sottoposto ad interferenze arbitrarie\nnella sua vita privata, nella sua famiglia, nella sua casa, nella sua\ncorrispondenza, né a lesione del suo onore e della sua reputazione. Ogni\nindividuo ha diritto ad essere tutelato dalla legge contro tali\ninterferenze o lesioni.\nArticolo 13\nOgni individuo ha diritto alla libertà di movimento e di residenza entro\ni confini di ogni Stato.\nOgni individuo ha diritto di lasciare qualsiasi paese, incluso il\nproprio, e di ritornare nel proprio paese.\nArticolo 14\nOgni individuo ha il diritto di cercare e di godere in altri paesi asilo\ndalle persecuzioni.\nQuesto diritto non potrà essere invocato qualora l'individuo sia\nrealmente ricercato per reati non politici o per azioni contrarie ai\nfini e ai principi delle Nazioni Unite.",
            "Image": "750cb6faaf8d5328f35cd166d31a5197"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Articolo 15\nOgni individuo ha diritto ad una cittadinanza.\nNessun individuo potrà essere arbitrariamente privato della sua\ncittadinanza, né del diritto di mutare cittadinanza.\nArticolo 16\nUomini e donne in età adatta hanno il diritto di sposarsi e di fondare\nuna famiglia, senza alcuna limitazione di razza, cittadinanza o\nreligione. Essi hanno eguali diritti riguardo al matrimonio, durante il\nmatrimonio e all'atto del suo scioglimento.\nIl matrimonio potrà essere concluso soltanto con il libero e pieno\nconsenso dei futuri coniugi.\nLa famiglia è il nucleo naturale e fondamentale della società e ha\ndiritto ad essere protetta dalla società e dallo Stato.\nArticolo 17\nOgni individuo ha il diritto ad avere una proprietà sua personale o in\ncomune con altri.\nNessun individuo potrà essere arbitrariamente privato della sua\nproprietà.\nArticolo 18\nOgni individuo ha diritto alla libertà di pensiero, di coscienza e di\nreligione; tale diritto include la libertà di cambiare di religione o di\ncredo, e la libertà di manifestare, isolatamente o in comune, e sia in\npubblico che in privato, la propria religione o il proprio credo\nnell'insegnamento, nelle pratiche, nel culto e nell'osservanza dei riti.\nArticolo 19\nOgni individuo ha diritto alla libertà di opinione e di espressione\nincluso il diritto di non essere molestato per la propria opinione e\nquello di cercare, ricevere e diffondere informazioni e idee attraverso\nogni mezzo e senza riguardo a frontiere.\nArticolo 20\nOgni individuo ha diritto alla libertà di riunione e di associazione\npacifica.\nNessuno può essere costretto a far parte di un'associazione.\nArticolo 21\nOgni individuo ha diritto di partecipare al governo del proprio paese,\nsia direttamente, sia attraverso rappresentanti liberamente scelti.\nOgni individuo ha diritto di accedere in condizioni di eguaglianza ai\npubblici impieghi del proprio paese.",
            "Image": "4f7ff6653ead192ad58abe2a8857a8d1"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "La volontà popolare è il fondamento dell'autorità del governo; tale\nvolontà deve essere espressa attraverso periodiche e veritiere elezioni,\neffettuate a suffragio universale ed eguale, ed a voto segreto, o\nsecondo una procedura equivalente di libera votazione.\nArticolo 22\nOgni individuo, in quanto membro della società, ha diritto alla\nsicurezza sociale, nonché alla realizzazione attraverso lo sforzo\nnazionale e la cooperazione internazionale ed in rapporto con\nl'organizzazione e le risorse di ogni Stato, dei diritti economici,\nsociali e culturali indispensabili alla sua dignità ed al libero\nsviluppo della sua personalità.\nArticolo 23\nOgni individuo ha diritto al lavoro, alla libera scelta dell'impiego, a\ngiuste e soddisfacenti condizioni di lavoro ed alla protezione contro la\ndisoccupazione.\nOgni individuo, senza discriminazione, ha diritto ad eguale retribuzione\nper eguale lavoro.\nOgni individuo che lavora ha diritto ad una rimunerazione equa e\nsoddisfacente che assicuri a lui stesso e alla sua famiglia una\nesistenza conforme alla dignità umana ed integrata, se necessario, da\naltri mezzi di protezione sociale.\nOgni individuo ha diritto di fondare dei sindacati e di aderirvi per la\ndifesa dei propri interessi.\nArticolo 24\nOgni individuo ha diritto al riposo ed allo svago, comprendendo in ciò\nuna ragionevole limitazione delle ore di lavoro e ferie periodiche\nretribuite.\nArticolo 25\nOgni individuo ha diritto ad un tenore di vita sufficiente a garantire\nla salute e il benessere proprio e della sua famiglia, con particolare\nriguardo all'alimentazione, al vestiario, all'abitazione, e alle cure\nmediche e ai servizi sociali necessari; ed ha diritto alla sicurezza in\ncaso di disoccupazione, malattia, invalidità, vedovanza, vecchiaia o in\naltro caso di perdita di mezzi di sussistenza per circostanze\nindipendenti dalla sua volontà.\nLa maternità e l'infanzia hanno diritto a speciali cure ed assistenza.\nTutti i bambini, nati nel matrimonio o fuori di esso, devono godere\ndella stessa protezione sociale.\nArticolo 26\nOgni individuo ha diritto all'istruzione. L'istruzione deve essere\ngratuita almeno per quanto riguarda le classi elementari e fondamentali.\nL'istruzione elementare deve essere obbligatoria. L'istruzione tecnica e",
            "Image": "514e6e2dc48cf855e734a6836a152c1c"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "professionale deve essere messa alla portata di tutti e l'istruzione\nsuperiore deve essere egualmente accessibile a tutti sulla base del\nmerito.\nL'istruzione deve essere indirizzata al pieno sviluppo della personalità\numana ed al rafforzamento del rispetto dei diritti umani e delle libertà\nfondamentali. Essa deve promuovere la comprensione, la tolleranza,\nl'amicizia fra tutte le Nazioni, i gruppi razziali e religiosi, e deve\nfavorire l'opera delle Nazioni Unite per il mantenimento della pace.\nI genitori hanno diritto di priorità nella scelta del genere di\nistruzione da impartire ai loro figli.\nArticolo 27\nOgni individuo ha diritto di prendere parte liberamente alla vita\nculturale della comunità, di godere delle arti e di partecipare al\nprogresso scientifico ed ai suoi benefici.\nOgni individuo ha diritto alla protezione degli interessi morali e\nmateriali derivanti da ogni produzione scientifica, letteraria e\nartistica di cui egli sia autore.\nArticolo 28\nOgni individuo ha diritto ad un ordine sociale e internazionale nel\nquale i diritti e le libertà enunciati in questa Dichiarazione possano\nessere pienamente realizzati.\nArticolo 29\nOgni individuo ha dei doveri verso la comunità, nella quale soltanto è\npossibile il libero e pieno sviluppo della sua personalità.\nNell'esercizio dei suoi diritti e delle sue libertà, ognuno deve essere\nsottoposto soltanto a quelle limitazioni che sono stabilite dalla legge\nper assicurare il riconoscimento e il rispetto dei diritti e delle\nlibertà degli altri e per soddisfare le giuste esigenze della morale,\ndell'ordine pubblico e del benessere generale in una società\ndemocratica.\nQuesti diritti e queste libertà non possono in nessun caso essere\nesercitati in contrasto con i fini e principi delle Nazioni Unite.\nArticolo 30\nNulla nella presente Dichiarazione può essere interpretato nel senso di\nimplicare un diritto di un qualsiasi Stato, gruppo o persona di\nesercitare un'attività o di compiere un atto mirante alla distruzione di\nalcuno dei diritti e delle libertà in essa enunciati.",
            "Image": "0e0f6a241d92ebf687030f963413eead"
        }
    }
}
