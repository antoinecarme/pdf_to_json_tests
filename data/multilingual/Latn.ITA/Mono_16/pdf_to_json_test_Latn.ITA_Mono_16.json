{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468591,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Il 10 dicembre 1948, l'Assemblea Generale delle Nazioni Unite approv\u00f2 e\nproclam\u00f2 la Dichiarazione Universale dei Diritti Umani, il cui testo\ncompleto \u00e8 stampato nelle pagine seguenti. Dopo questa solenne\ndeliberazione, l'Assemblea delle Nazioni Unite diede istruzioni al\nSegretario Generale di provvedere a diffondere ampiamente questa\nDichiarazione e, a tal fine, di pubblicarne e distribuirne il testo non\nsoltanto nelle cinque lingue ufficiali dell'Organizzazione\ninternazionale, ma anche in quante altre lingue fosse possibile usando\nogni mezzo a sua disposizione. Il testo ufficiale della Dichiarazione \u00e8\ndisponibile nelle lingue ufficiali delle Nazioni Unite, cio\u00e8 cinese,\nfrancese, inglese, russo e spagnolo.\nDICHIARAZIONE UNIVERSALE DEI DIRITTI UMANI\nPreambolo\nConsiderato che il riconoscimento della dignit\u00e0 inerente a tutti i\nmembri della famiglia umana e dei loro diritti, uguali ed inalienabili,\ncostituisce il fondamento della libert\u00e0, della giustizia e della pace\nnel mondo;\nConsiderato che il disconoscimento e il disprezzo dei diritti umani\nhanno portato ad atti di barbarie che offendono la coscienza\ndell'umanit\u00e0, e che l'avvento di un mondo in cui gli esseri umani godano\ndella libert\u00e0 di parola e di credo e della libert\u00e0 dal timore e dal\nbisogno \u00e8 stato proclamato come la pi\u00f9 alta aspirazione dell'uomo;\nConsiderato che \u00e8 indispensabile che i diritti umani siano protetti da\nnorme giuridiche, se si vuole evitare che l'uomo sia costretto a\nricorrere, come ultima istanza, alla ribellione contro la tirannia e\nl'oppressione;\nConsiderato che \u00e8 indispensabile promuovere lo sviluppo di rapporti\namichevoli tra le Nazioni;\nConsiderato che i popoli delle Nazioni Unite hanno riaffermato nello\nStatuto la loro fede nei diritti umani fondamentali, nella dignit\u00e0 e nel\nvalore della persona umana, nell'uguaglianza dei diritti dell'uomo e\ndella donna, ed hanno deciso di promuovere il progresso sociale e un\nmiglior tenore di vita in una maggiore libert\u00e0;\nConsiderato che gli Stati membri si sono impegnati a perseguire, in\ncooperazione con le Nazioni Unite, il rispetto e l'osservanza universale\ndei diritti umani e delle libert\u00e0 fondamentali;\nConsiderato che una concezione comune di questi diritti e di questa\nlibert\u00e0 \u00e8 della massima importanza per la piena realizzazione di questi\nimpegni;\nL'ASSEMBLEA GENERALE\nproclama\nla presente dichiarazione universale dei diritti umani come ideale\ncomune da raggiungersi da tutti i popoli e da tutte le Nazioni, al fine",
            "Image": "dfc16860ae498344be20a2a4999240f4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "che ogni individuo ed ogni organo della societ\u00e0, avendo costantemente\npresente questa Dichiarazione, si sforzi di promuovere, con\nl'insegnamento e l'educazione, il rispetto di questi diritti e di queste\nlibert\u00e0 e di garantirne, mediante misure progressive di carattere\nnazionale e internazionale, l'universale ed effettivo riconoscimento e\nrispetto tanto fra i popoli degli stessi Stati membri, quanto fra quelli\ndei territori sottoposti alla loro giurisdizione.\nArticolo 1\nTutti gli esseri umani nascono liberi ed eguali in dignit\u00e0 e diritti.\nEssi sono dotati di ragione e di coscienza e devono agire gli uni verso\ngli altri in spirito di fratellanza.\nArticolo 2\nAd ogni individuo spettano tutti i diritti e tutte le libert\u00e0 enunciate\nnella presente Dichiarazione, senza distinzione alcuna, per ragioni di\nrazza, di colore, di sesso, di lingua, di religione, di opinione\npolitica o di altro genere, di origine nazionale o sociale, di\nricchezza, di nascita o di altra condizione.\nNessuna distinzione sar\u00e0 inoltre stabilita sulla base dello statuto\npolitico, giuridico o internazionale del paese o del territorio cui una\npersona appartiene, sia indipendente, o sottoposto ad amministrazione\nfiduciaria o non autonomo, o soggetto a qualsiasi limitazione di\nsovranit\u00e0.\nArticolo 3\nOgni individuo ha diritto alla vita, alla libert\u00e0 ed alla sicurezza\ndella propria persona.\nArticolo 4\nNessun individuo potr\u00e0 essere tenuto in stato di schiavit\u00f9 o di servit\u00f9;\nla schiavit\u00f9 e la tratta degli schiavi saranno proibite sotto qualsiasi\nforma.\nArticolo 5\nNessun individuo potr\u00e0 essere sottoposto a tortura o a trattamento o a\npunizione crudeli, inumani o degradanti.\nArticolo 6\nOgni individuo ha diritto, in ogni luogo, al riconoscimento della sua\npersonalit\u00e0 giuridica.\nArticolo 7\nTutti sono eguali dinanzi alla legge e hanno diritto, senza alcuna\ndiscriminazione, ad una eguale tutela da parte della legge. Tutti hanno\ndiritto ad una eguale tutela contro ogni discriminazione che violi la\npresente Dichiarazione come contro qualsiasi incitamento a tale\ndiscriminazione.",
            "Image": "d264702ca2996b065794d567a2a92300"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Articolo 8\nOgni individuo ha diritto ad un'effettiva possibilit\u00e0 di ricorso a\ncompetenti tribunali contro atti che violino i diritti fondamentali a\nlui riconosciuti dalla costituzione o dalla legge.\nArticolo 9\nNessun individuo potr\u00e0 essere arbitrariamente arrestato, detenuto o\nesiliato.\nArticolo 10\nOgni individuo ha diritto, in posizione di piena uguaglianza, ad una\nequa e pubblica udienza davanti ad un tribunale indipendente e\nimparziale, al fine della determinazione dei suoi diritti e dei suoi\ndoveri, nonch\u00e9 della fondatezza di ogni accusa penale che gli venga\nrivolta.\nArticolo 11\nOgni individuo accusato di un reato \u00e8 presunto innocente sino a che la\nsua colpevolezza non sia stata provata legalmente in un pubblico\nprocesso nel quale egli abbia avuto tutte le garanzie necessarie per la\nsua difesa.\nNessun individuo sar\u00e0 condannato per un comportamento commissivo od\nomissivo che, al momento in cui sia stato perpetuato, non costituisse\nreato secondo il diritto interno o secondo il diritto internazionale.\nNon potr\u00e0 del pari essere inflitta alcuna pena superiore a quella\napplicabile al momento in cui il reato sia stato commesso.\nArticolo 12\nNessun individuo potr\u00e0 essere sottoposto ad interferenze arbitrarie\nnella sua vita privata, nella sua famiglia, nella sua casa, nella sua\ncorrispondenza, n\u00e9 a lesione del suo onore e della sua reputazione. Ogni\nindividuo ha diritto ad essere tutelato dalla legge contro tali\ninterferenze o lesioni.\nArticolo 13\nOgni individuo ha diritto alla libert\u00e0 di movimento e di residenza entro\ni confini di ogni Stato.\nOgni individuo ha diritto di lasciare qualsiasi paese, incluso il\nproprio, e di ritornare nel proprio paese.\nArticolo 14\nOgni individuo ha il diritto di cercare e di godere in altri paesi asilo\ndalle persecuzioni.\nQuesto diritto non potr\u00e0 essere invocato qualora l'individuo sia\nrealmente ricercato per reati non politici o per azioni contrarie ai\nfini e ai principi delle Nazioni Unite.",
            "Image": "750cb6faaf8d5328f35cd166d31a5197"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Articolo 15\nOgni individuo ha diritto ad una cittadinanza.\nNessun individuo potr\u00e0 essere arbitrariamente privato della sua\ncittadinanza, n\u00e9 del diritto di mutare cittadinanza.\nArticolo 16\nUomini e donne in et\u00e0 adatta hanno il diritto di sposarsi e di fondare\nuna famiglia, senza alcuna limitazione di razza, cittadinanza o\nreligione. Essi hanno eguali diritti riguardo al matrimonio, durante il\nmatrimonio e all'atto del suo scioglimento.\nIl matrimonio potr\u00e0 essere concluso soltanto con il libero e pieno\nconsenso dei futuri coniugi.\nLa famiglia \u00e8 il nucleo naturale e fondamentale della societ\u00e0 e ha\ndiritto ad essere protetta dalla societ\u00e0 e dallo Stato.\nArticolo 17\nOgni individuo ha il diritto ad avere una propriet\u00e0 sua personale o in\ncomune con altri.\nNessun individuo potr\u00e0 essere arbitrariamente privato della sua\npropriet\u00e0.\nArticolo 18\nOgni individuo ha diritto alla libert\u00e0 di pensiero, di coscienza e di\nreligione; tale diritto include la libert\u00e0 di cambiare di religione o di\ncredo, e la libert\u00e0 di manifestare, isolatamente o in comune, e sia in\npubblico che in privato, la propria religione o il proprio credo\nnell'insegnamento, nelle pratiche, nel culto e nell'osservanza dei riti.\nArticolo 19\nOgni individuo ha diritto alla libert\u00e0 di opinione e di espressione\nincluso il diritto di non essere molestato per la propria opinione e\nquello di cercare, ricevere e diffondere informazioni e idee attraverso\nogni mezzo e senza riguardo a frontiere.\nArticolo 20\nOgni individuo ha diritto alla libert\u00e0 di riunione e di associazione\npacifica.\nNessuno pu\u00f2 essere costretto a far parte di un'associazione.\nArticolo 21\nOgni individuo ha diritto di partecipare al governo del proprio paese,\nsia direttamente, sia attraverso rappresentanti liberamente scelti.\nOgni individuo ha diritto di accedere in condizioni di eguaglianza ai\npubblici impieghi del proprio paese.",
            "Image": "4f7ff6653ead192ad58abe2a8857a8d1"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "La volont\u00e0 popolare \u00e8 il fondamento dell'autorit\u00e0 del governo; tale\nvolont\u00e0 deve essere espressa attraverso periodiche e veritiere elezioni,\neffettuate a suffragio universale ed eguale, ed a voto segreto, o\nsecondo una procedura equivalente di libera votazione.\nArticolo 22\nOgni individuo, in quanto membro della societ\u00e0, ha diritto alla\nsicurezza sociale, nonch\u00e9 alla realizzazione attraverso lo sforzo\nnazionale e la cooperazione internazionale ed in rapporto con\nl'organizzazione e le risorse di ogni Stato, dei diritti economici,\nsociali e culturali indispensabili alla sua dignit\u00e0 ed al libero\nsviluppo della sua personalit\u00e0.\nArticolo 23\nOgni individuo ha diritto al lavoro, alla libera scelta dell'impiego, a\ngiuste e soddisfacenti condizioni di lavoro ed alla protezione contro la\ndisoccupazione.\nOgni individuo, senza discriminazione, ha diritto ad eguale retribuzione\nper eguale lavoro.\nOgni individuo che lavora ha diritto ad una rimunerazione equa e\nsoddisfacente che assicuri a lui stesso e alla sua famiglia una\nesistenza conforme alla dignit\u00e0 umana ed integrata, se necessario, da\naltri mezzi di protezione sociale.\nOgni individuo ha diritto di fondare dei sindacati e di aderirvi per la\ndifesa dei propri interessi.\nArticolo 24\nOgni individuo ha diritto al riposo ed allo svago, comprendendo in ci\u00f2\nuna ragionevole limitazione delle ore di lavoro e ferie periodiche\nretribuite.\nArticolo 25\nOgni individuo ha diritto ad un tenore di vita sufficiente a garantire\nla salute e il benessere proprio e della sua famiglia, con particolare\nriguardo all'alimentazione, al vestiario, all'abitazione, e alle cure\nmediche e ai servizi sociali necessari; ed ha diritto alla sicurezza in\ncaso di disoccupazione, malattia, invalidit\u00e0, vedovanza, vecchiaia o in\naltro caso di perdita di mezzi di sussistenza per circostanze\nindipendenti dalla sua volont\u00e0.\nLa maternit\u00e0 e l'infanzia hanno diritto a speciali cure ed assistenza.\nTutti i bambini, nati nel matrimonio o fuori di esso, devono godere\ndella stessa protezione sociale.\nArticolo 26\nOgni individuo ha diritto all'istruzione. L'istruzione deve essere\ngratuita almeno per quanto riguarda le classi elementari e fondamentali.\nL'istruzione elementare deve essere obbligatoria. L'istruzione tecnica e",
            "Image": "514e6e2dc48cf855e734a6836a152c1c"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "professionale deve essere messa alla portata di tutti e l'istruzione\nsuperiore deve essere egualmente accessibile a tutti sulla base del\nmerito.\nL'istruzione deve essere indirizzata al pieno sviluppo della personalit\u00e0\numana ed al rafforzamento del rispetto dei diritti umani e delle libert\u00e0\nfondamentali. Essa deve promuovere la comprensione, la tolleranza,\nl'amicizia fra tutte le Nazioni, i gruppi razziali e religiosi, e deve\nfavorire l'opera delle Nazioni Unite per il mantenimento della pace.\nI genitori hanno diritto di priorit\u00e0 nella scelta del genere di\nistruzione da impartire ai loro figli.\nArticolo 27\nOgni individuo ha diritto di prendere parte liberamente alla vita\nculturale della comunit\u00e0, di godere delle arti e di partecipare al\nprogresso scientifico ed ai suoi benefici.\nOgni individuo ha diritto alla protezione degli interessi morali e\nmateriali derivanti da ogni produzione scientifica, letteraria e\nartistica di cui egli sia autore.\nArticolo 28\nOgni individuo ha diritto ad un ordine sociale e internazionale nel\nquale i diritti e le libert\u00e0 enunciati in questa Dichiarazione possano\nessere pienamente realizzati.\nArticolo 29\nOgni individuo ha dei doveri verso la comunit\u00e0, nella quale soltanto \u00e8\npossibile il libero e pieno sviluppo della sua personalit\u00e0.\nNell'esercizio dei suoi diritti e delle sue libert\u00e0, ognuno deve essere\nsottoposto soltanto a quelle limitazioni che sono stabilite dalla legge\nper assicurare il riconoscimento e il rispetto dei diritti e delle\nlibert\u00e0 degli altri e per soddisfare le giuste esigenze della morale,\ndell'ordine pubblico e del benessere generale in una societ\u00e0\ndemocratica.\nQuesti diritti e queste libert\u00e0 non possono in nessun caso essere\nesercitati in contrasto con i fini e principi delle Nazioni Unite.\nArticolo 30\nNulla nella presente Dichiarazione pu\u00f2 essere interpretato nel senso di\nimplicare un diritto di un qualsiasi Stato, gruppo o persona di\nesercitare un'attivit\u00e0 o di compiere un atto mirante alla distruzione di\nalcuno dei diritti e delle libert\u00e0 in essa enunciati.",
            "Image": "0e0f6a241d92ebf687030f963413eead"
        }
    }
}
