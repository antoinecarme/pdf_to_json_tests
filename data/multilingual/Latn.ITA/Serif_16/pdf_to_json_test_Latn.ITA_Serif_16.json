{
    "MetaData": {
        "Author": null,
        "Creation_Date": 1581468643,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "91f9fe9caf49013cf4c5def33e77e51d",
            "Index": 0,
            "Label": "1",
            "Size": [
                595.0,
                842.0
            ],
            "Text": "Il 10 dicembre 1948, l'Assemblea Generale delle Nazioni Unite approvò e proclamò la\nDichiarazione Universale dei Diritti Umani, il cui testo completo è stampato nelle\npagine seguenti. Dopo questa solenne deliberazione, l'Assemblea delle Nazioni Unite\ndiede istruzioni al Segretario Generale di provvedere a diffondere ampiamente\nquesta Dichiarazione e, a tal fine, di pubblicarne e distribuirne il testo non soltanto\nnelle cinque lingue ufficiali dell'Organizzazione internazionale, ma anche in quante\naltre lingue fosse possibile usando ogni mezzo a sua disposizione. Il testo ufficiale\ndella Dichiarazione è disponibile nelle lingue ufficiali delle Nazioni Unite, cioè cinese,\nfrancese, inglese, russo e spagnolo.\nDICHIARAZIONE UNIVERSALE DEI DIRITTI UMANI\nPreambolo\nConsiderato che il riconoscimento della dignità inerente a tutti i membri della\nfamiglia umana e dei loro diritti, uguali ed inalienabili, costituisce il fondamento della\nlibertà, della giustizia e della pace nel mondo;\nConsiderato che il disconoscimento e il disprezzo dei diritti umani hanno portato ad\natti di barbarie che offendono la coscienza dell'umanità, e che l'avvento di un mondo\nin cui gli esseri umani godano della libertà di parola e di credo e della libertà dal\ntimore e dal bisogno è stato proclamato come la più alta aspirazione dell'uomo;\nConsiderato che è indispensabile che i diritti umani siano protetti da norme\ngiuridiche, se si vuole evitare che l'uomo sia costretto a ricorrere, come ultima\nistanza, alla ribellione contro la tirannia e l'oppressione;\nConsiderato che è indispensabile promuovere lo sviluppo di rapporti amichevoli tra le\nNazioni;\nConsiderato che i popoli delle Nazioni Unite hanno riaffermato nello Statuto la loro\nfede nei diritti umani fondamentali, nella dignità e nel valore della persona umana,\nnell'uguaglianza dei diritti dell'uomo e della donna, ed hanno deciso di promuovere il\nprogresso sociale e un miglior tenore di vita in una maggiore libertà;\nConsiderato che gli Stati membri si sono impegnati a perseguire, in cooperazione con\nle Nazioni Unite, il rispetto e l'osservanza universale dei diritti umani e delle libertà\nfondamentali;\nConsiderato che una concezione comune di questi diritti e di questa libertà è della\nmassima importanza per la piena realizzazione di questi impegni;\nL'ASSEMBLEA GENERALE\nproclama\nla presente dichiarazione universale dei diritti umani come ideale comune da\nraggiungersi da tutti i popoli e da tutte le Nazioni, al fine che ogni individuo ed ogni\norgano della società, avendo costantemente presente questa Dichiarazione, si sforzi\ndi promuovere, con l'insegnamento e l'educazione, il rispetto di questi diritti e di\nqueste libertà e di garantirne, mediante misure progressive di carattere nazionale e\ninternazionale, l'universale ed effettivo riconoscimento e rispetto tanto fra i popoli\ndegli stessi Stati membri, quanto fra quelli dei territori sottoposti alla loro\ngiurisdizione."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3fb49795ce567805225f31575a4722e3",
            "Index": 1,
            "Label": "2",
            "Size": [
                595.0,
                842.0
            ],
            "Text": "Articolo 1\nTutti gli esseri umani nascono liberi ed eguali in dignità e diritti. Essi sono dotati di\nragione e di coscienza e devono agire gli uni verso gli altri in spirito di fratellanza.\nArticolo 2\nAd ogni individuo spettano tutti i diritti e tutte le libertà enunciate nella presente\nDichiarazione, senza distinzione alcuna, per ragioni di razza, di colore, di sesso, di\nlingua, di religione, di opinione politica o di altro genere, di origine nazionale o\nsociale, di ricchezza, di nascita o di altra condizione.\nNessuna distinzione sarà inoltre stabilita sulla base dello statuto politico, giuridico o\ninternazionale del paese o del territorio cui una persona appartiene, sia\nindipendente, o sottoposto ad amministrazione fiduciaria o non autonomo, o soggetto\na qualsiasi limitazione di sovranità.\nArticolo 3\nOgni individuo ha diritto alla vita, alla libertà ed alla sicurezza della propria persona.\nArticolo 4\nNessun individuo potrà essere tenuto in stato di schiavitù o di servitù; la schiavitù e\nla tratta degli schiavi saranno proibite sotto qualsiasi forma.\nArticolo 5\nNessun individuo potrà essere sottoposto a tortura o a trattamento o a punizione\ncrudeli, inumani o degradanti.\nArticolo 6\nOgni individuo ha diritto, in ogni luogo, al riconoscimento della sua personalità\ngiuridica.\nArticolo 7\nTutti sono eguali dinanzi alla legge e hanno diritto, senza alcuna discriminazione, ad\nuna eguale tutela da parte della legge. Tutti hanno diritto ad una eguale tutela contro\nogni discriminazione che violi la presente Dichiarazione come contro qualsiasi\nincitamento a tale discriminazione.\nArticolo 8\nOgni individuo ha diritto ad un'effettiva possibilità di ricorso a competenti tribunali\ncontro atti che violino i diritti fondamentali a lui riconosciuti dalla costituzione o dalla\nlegge.\nArticolo 9\nNessun individuo potrà essere arbitrariamente arrestato, detenuto o esiliato.\nArticolo 10\nOgni individuo ha diritto, in posizione di piena uguaglianza, ad una equa e pubblica\nudienza davanti ad un tribunale indipendente e imparziale, al fine della"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "4167ce72867069509918acd0b86e60dd",
            "Index": 2,
            "Label": "3",
            "Size": [
                595.0,
                842.0
            ],
            "Text": "determinazione dei suoi diritti e dei suoi doveri, nonché della fondatezza di ogni\naccusa penale che gli venga rivolta.\nArticolo 11\nOgni individuo accusato di un reato è presunto innocente sino a che la sua\ncolpevolezza non sia stata provata legalmente in un pubblico processo nel quale egli\nabbia avuto tutte le garanzie necessarie per la sua difesa.\nNessun individuo sarà condannato per un comportamento commissivo od omissivo\nche, al momento in cui sia stato perpetuato, non costituisse reato secondo il diritto\ninterno o secondo il diritto internazionale. Non potrà del pari essere inflitta alcuna\npena superiore a quella applicabile al momento in cui il reato sia stato commesso.\nArticolo 12\nNessun individuo potrà essere sottoposto ad interferenze arbitrarie nella sua vita\nprivata, nella sua famiglia, nella sua casa, nella sua corrispondenza, né a lesione del\nsuo onore e della sua reputazione. Ogni individuo ha diritto ad essere tutelato dalla\nlegge contro tali interferenze o lesioni.\nArticolo 13\nOgni individuo ha diritto alla libertà di movimento e di residenza entro i confini di\nogni Stato.\nOgni individuo ha diritto di lasciare qualsiasi paese, incluso il proprio, e di ritornare\nnel proprio paese.\nArticolo 14\nOgni individuo ha il diritto di cercare e di godere in altri paesi asilo dalle\npersecuzioni.\nQuesto diritto non potrà essere invocato qualora l'individuo sia realmente ricercato\nper reati non politici o per azioni contrarie ai fini e ai principi delle Nazioni Unite.\nArticolo 15\nOgni individuo ha diritto ad una cittadinanza.\nNessun individuo potrà essere arbitrariamente privato della sua cittadinanza, né del\ndiritto di mutare cittadinanza.\nArticolo 16\nUomini e donne in età adatta hanno il diritto di sposarsi e di fondare una famiglia,\nsenza alcuna limitazione di razza, cittadinanza o religione. Essi hanno eguali diritti\nriguardo al matrimonio, durante il matrimonio e all'atto del suo scioglimento.\nIl matrimonio potrà essere concluso soltanto con il libero e pieno consenso dei futuri\nconiugi.\nLa famiglia è il nucleo naturale e fondamentale della società e ha diritto ad essere\nprotetta dalla società e dallo Stato.\nArticolo 17"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7d23b6d5ffd1c9c1764684ff90f21383",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ogni individuo ha il diritto ad avere una proprietà sua personale o in comune con\naltri.\nNessun individuo potrà essere arbitrariamente privato della sua proprietà.\nArticolo 18\nOgni individuo ha diritto alla libertà di pensiero, di coscienza e di religione; tale\ndiritto include la libertà di cambiare di religione o di credo, e la libertà di\nmanifestare, isolatamente o in comune, e sia in pubblico che in privato, la propria\nreligione o il proprio credo nell'insegnamento, nelle pratiche, nel culto e\nnell'osservanza dei riti.\nArticolo 19\nOgni individuo ha diritto alla libertà di opinione e di espressione incluso il diritto di\nnon essere molestato per la propria opinione e quello di cercare, ricevere e\ndiffondere informazioni e idee attraverso ogni mezzo e senza riguardo a frontiere.\nArticolo 20\nOgni individuo ha diritto alla libertà di riunione e di associazione pacifica.\nNessuno può essere costretto a far parte di un'associazione.\nArticolo 21\nOgni individuo ha diritto di partecipare al governo del proprio paese, sia\ndirettamente, sia attraverso rappresentanti liberamente scelti.\nOgni individuo ha diritto di accedere in condizioni di eguaglianza ai pubblici impieghi\ndel proprio paese.\nLa volontà popolare è il fondamento dell'autorità del governo; tale volontà deve\nessere espressa attraverso periodiche e veritiere elezioni, effettuate a suffragio\nuniversale ed eguale, ed a voto segreto, o secondo una procedura equivalente di\nlibera votazione.\nArticolo 22\nOgni individuo, in quanto membro della società, ha diritto alla sicurezza sociale,\nnonché alla realizzazione attraverso lo sforzo nazionale e la cooperazione\ninternazionale ed in rapporto con l'organizzazione e le risorse di ogni Stato, dei diritti\neconomici, sociali e culturali indispensabili alla sua dignità ed al libero sviluppo della\nsua personalità.\nArticolo 23\nOgni individuo ha diritto al lavoro, alla libera scelta dell'impiego, a giuste e\nsoddisfacenti condizioni di lavoro ed alla protezione contro la disoccupazione.\nOgni individuo, senza discriminazione, ha diritto ad eguale retribuzione per eguale\nlavoro.\nOgni individuo che lavora ha diritto ad una rimunerazione equa e soddisfacente che\nassicuri a lui stesso e alla sua famiglia una esistenza conforme alla dignità umana ed\nintegrata, se necessario, da altri mezzi di protezione sociale."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "11bfc6b338d0dff8577c0afdd1d55bc4",
            "Index": 4,
            "Label": "5",
            "Size": [
                595.0,
                842.0
            ],
            "Text": "Ogni individuo ha diritto di fondare dei sindacati e di aderirvi per la difesa dei propri\ninteressi.\nArticolo 24\nOgni individuo ha diritto al riposo ed allo svago, comprendendo in ciò una\nragionevole limitazione delle ore di lavoro e ferie periodiche retribuite.\nArticolo 25\nOgni individuo ha diritto ad un tenore di vita sufficiente a garantire la salute e il\nbenessere proprio e della sua famiglia, con particolare riguardo all'alimentazione, al\nvestiario, all'abitazione, e alle cure mediche e ai servizi sociali necessari; ed ha diritto\nalla sicurezza in caso di disoccupazione, malattia, invalidità, vedovanza, vecchiaia o\nin altro caso di perdita di mezzi di sussistenza per circostanze indipendenti dalla sua\nvolontà.\nLa maternità e l'infanzia hanno diritto a speciali cure ed assistenza. Tutti i bambini,\nnati nel matrimonio o fuori di esso, devono godere della stessa protezione sociale.\nArticolo 26\nOgni individuo ha diritto all'istruzione. L'istruzione deve essere gratuita almeno per\nquanto riguarda le classi elementari e fondamentali. L'istruzione elementare deve\nessere obbligatoria. L'istruzione tecnica e professionale deve essere messa alla\nportata di tutti e l'istruzione superiore deve essere egualmente accessibile a tutti\nsulla base del merito.\nL'istruzione deve essere indirizzata al pieno sviluppo della personalità umana ed al\nrafforzamento del rispetto dei diritti umani e delle libertà fondamentali. Essa deve\npromuovere la comprensione, la tolleranza, l'amicizia fra tutte le Nazioni, i gruppi\nrazziali e religiosi, e deve favorire l'opera delle Nazioni Unite per il mantenimento\ndella pace.\nI genitori hanno diritto di priorità nella scelta del genere di istruzione da impartire ai\nloro figli.\nArticolo 27\nOgni individuo ha diritto di prendere parte liberamente alla vita culturale della\ncomunità, di godere delle arti e di partecipare al progresso scientifico ed ai suoi\nbenefici.\nOgni individuo ha diritto alla protezione degli interessi morali e materiali derivanti da\nogni produzione scientifica, letteraria e artistica di cui egli sia autore.\nArticolo 28\nOgni individuo ha diritto ad un ordine sociale e internazionale nel quale i diritti e le\nlibertà enunciati in questa Dichiarazione possano essere pienamente realizzati.\nArticolo 29\nOgni individuo ha dei doveri verso la comunità, nella quale soltanto è possibile il\nlibero e pieno sviluppo della sua personalità.\nNell'esercizio dei suoi diritti e delle sue libertà, ognuno deve essere sottoposto"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "e041353514dc9cfc2fb85650b7402d97",
            "Index": 5,
            "Label": "6",
            "Size": [
                595.0,
                842.0
            ],
            "Text": "soltanto a quelle limitazioni che sono stabilite dalla legge per assicurare il\nriconoscimento e il rispetto dei diritti e delle libertà degli altri e per soddisfare le\ngiuste esigenze della morale, dell'ordine pubblico e del benessere generale in una\nsocietà democratica.\nQuesti diritti e queste libertà non possono in nessun caso essere esercitati in\ncontrasto con i fini e principi delle Nazioni Unite.\nArticolo 30\nNulla nella presente Dichiarazione può essere interpretato nel senso di implicare un\ndiritto di un qualsiasi Stato, gruppo o persona di esercitare un'attività o di compiere\nun atto mirante alla distruzione di alcuno dei diritti e delle libertà in essa enunciati."
        }
    }
}
