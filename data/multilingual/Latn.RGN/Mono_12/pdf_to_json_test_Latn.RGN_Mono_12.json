{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467854,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DICHIARAZIOUN UNIVERSELA DI DIRET UMEN\nPREAMBLI\nConsider\u00e8d che u riconoscim\u00e8nt dla dignit\u00e0 cla rigu\u00e8rda tot i m\u00e9mbri dla fam\u00e8ia um\u00e8na e di su\ndir\u00e9t, cumpagn e irrinunciabli, e costitu\u00e9s e' fundam\u00e8nt dla libert\u00e0, dla giustizia e dla p\u00e8sa\nte mand;\nConsider\u00e8d che la negazioun e el dispr\u00e8z di dir\u00e9t um\u00e8n i \u00e0 port ma gist d'incivilt\u00e0 che i uf\u00e8nd\nla cuscinza dl'umanit\u00e0, e che la cunqu\u00e9sta d'un mand duv\u00e8 che al persouni al goda dla libert\u00e0\nat parola e at credo (foida) e dla libert\u00e0 da la paura e da e' bsagn, l'\u00e8 st\u00e8 proclam\u00e8d cum\u00e8 la\npi\u00f2 granda aspirazioun dl'om;\nConsider\u00e8d che l'\u00e8 indispensabli che i dir\u00e9t um\u00e8n i sia difois da l\u00e8gi, se u s v\u00f2 evit\u00e8 che\nl'om u sia custr\u00e8t a ricora, cum\u00e8 utma pusibilit\u00e0, m'la ribelioun countra la tirania e\nl'opresioun;\nConsider\u00e8d che l'\u00e8 nicis\u00e8rii lavur\u00e8 pr\u00ec u svil\u00f2p ad relazioun d'amicizia tra toti al Nazioun;\nConsider\u00e8d che i popli dli Nazioun Unidi i\u00e0 ribad\u00ec tu Statut la su foida ti dir\u00e9t um\u00e8n\nfondamentil, tla dignit\u00e0 e te valour dla persouna um\u00e8na, tl'uguaglienza di dir\u00e9t dl'om e dla\ndona, e i \u00e0 decis da lavur\u00e8 pr\u00ec e' prugr\u00e8s suci\u00e9l e pr\u00ec un migliour tenour ad vita t'na libert\u00e0\npi\u00f2 granda;\nConsider\u00e8d che i St\u00e8d dli Nazioun Unidi i s'\u00e8 impegn\u00e9 a lut\u00e8, sla colaborazioun dli Nazioun\nUnidi st\u00e8si, pr\u00ec u risp\u00e8t e l'oserv\u00e8nza univers\u00e8la di dir\u00e9t um\u00e8n e dli libert\u00e0 fondament\u00e8li;\nConsider\u00e8d che una concezioun unit\u00e8ria at st\u00ec dir\u00e9t e at st\u00e0 libert\u00e0 la \u00e8 fondament\u00e8la pr\u00ec la\ncompleta realizazioun at tot st\u00ec imp\u00e9gn;\nL'ASEMBLEA GENERELA\nla proclama\nla pres\u00e8nta dichiarazioun univers\u00e8la di dir\u00e9t um\u00e8n cum\u00e8 ide\u00e9l comun da cunquist\u00e8 da tot i popli\ne da tot al Nazioun,s'u scop che ogni individui e ogni urganismi dla societ\u00e0, tn\u00e9nd sempra\npres\u00e8nta st\u00e0 Dichiarazioun, u s'imp\u00e8gna a lavur\u00e8, s'l'insegnam\u00e8nt e s'l'educazioun, pr\u00ec u\nrisp\u00e8t at st\u00ec dir\u00e9t e at stl\u00ec libert\u00e0 e ad garantin, mit\u00e9nd in \u00e0t iniziativi sempri pi\u00f2\nnumerousi at caratri naziun\u00e8l e internaziun\u00e8l, l'univers\u00e8l e concr\u00e9t riconoscim\u00e8nt e risp\u00e8t,\ntent tra i popli di st\u00e9s St\u00e8d m\u00e9mbri, quant tra qu\u00e9i di terit\u00f2ri che i \u00e8 sotopost mla su\ngiurisdizioun.\nARTICOLO 1 (Art\u00e9cli 1)\nTot j ess\u00e8ri um\u00e8n i n\u00e0s l\u00e9bri e cumpagn in dignit\u00e0 e dir\u00e9t. Lou i \u00e8 dutid ad rasoun e ad\ncuscinza e i \u00e0 da oper\u00e8, ognun ti cunfrunt at ch'j ilt, sa sentimint ad fratel\u00e8nza.\nARTICOLO 2\nOgni persouna la \u00e0 da benefici\u00e9 at tot i dir\u00e9t e at toti al libert\u00e0 proclamid tla pres\u00e8nta\nDichiarazioun, s\u00e8nza alcuna distinzioun pr\u00ec rasoun ad raza, ad culour, ad sesso, ad l\u00e8ngua, ad\nreligioun, ad idea pul\u00e9tica e upinioun div\u00e8rsi, ad nazionalit\u00e0 o suci\u00e9la, ad rich\u00e8za, ad\nnascita o ad qualsiasi \u00e9lta cundizioun.\nNisuna distinzioun la sar\u00e0 stabilida tn\u00e9nd count du st\u00e8d pul\u00e9tich, giur\u00e9dich o internaziun\u00e8l de\npaiois o del teritorii me quale una persouna l'aapart\u00e8n, c'u sia quest indipend\u00e8nt, o c'l'\u00e8pa\nuna aministrazioun fiduc\u00e8ria, o c'un sia autonomo, o c'u sia sug\u00e9t ma qualsiasi tip ad\nlimitazioun ad sovranit\u00e0.\nARTICOLO 3\nOgni individuo l'\u00e0 dir\u00e9t ma la vita, m'la libert\u00e0 e m'la sicur\u00e8za dla propia persouna.\nARTICOLO 4\nNisuna persouna la putr\u00e0 \u00e8sa tnuda in st\u00e8d ad schiavit\u00f2 o ad servit\u00f2; la schiavit\u00f2 e la trata\ndi s-c\u00e9v al sar\u00e0 pruibidi sata qualsiasi fourma.\nARTICOLO 5\nNisuna persouna la putr\u00e0 \u00e8sa sotoposta m'la tortura o ma un tratam\u00e8nt o punizioun crudeli,\ndisum\u00e8ni o degrad\u00e8nti.\nARTICOLO 6",
            "Image": "80ec4aca05b2d079b07847c21635bfed"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Ogni individuo l'\u00e0 dir\u00e9t, at tot e' mand, m'u riconoscim\u00e8nt dla su personalit\u00e0 giur\u00e9dica.\nARTICOLO 7\nTot i \u00e8 cumpagn dav\u00e8nti m'la l\u00e8gia e i \u00e0 dir\u00e9t, senza discriminazioun, ma una ugu\u00e8la protezioun\nda p\u00e8rta dla l\u00e8gia. Tot i \u00e0 dir\u00e9t ma una ugu\u00e8la protezioun countra ogni discriminazioun c'l'\u00e0\nsia cuntr\u00e8ria m'la pres\u00e8nta Dichiarazioun cum\u00e8 countra ogni incitam\u00e8nt m'la discriminazioun\nst\u00e8sa.\nARTICOLO 8\nOgni persouna la \u00e0 dir\u00e9t ma una concr\u00e9ta pusibilit\u00e0 da f\u00e8 ricours ma tribunil competint countra\n\u00e0t che i negh\u00e9s i dir\u00e9t fondamentil riconosciud ma \u00e8sa st\u00e8sa dala costituzioun o da la l\u00e8gia.\nARTICOLO 9\nNisuna persouna la putr\u00e0 \u00e8sa ar\u00e8st\u00e8da, tnuda in prisoun o esili\u00e9da arbitrariam\u00e8nt.\nARTICOLO 10\nOgni persouna la \u00e0 dir\u00e9t, in pusizioun ad tut\u00e8la uguagli\u00e9nza, ma una giosta e poblica udienza\ndav\u00e8nti m'un tribun\u00e8l indipend\u00e8nt e imparzi\u00e9l, s'u scop da determin\u00e8 i su dir\u00e9t e i su duvir, e\nin pi\u00f2 da determin\u00e8 la fundat\u00e8za ad qualsiasi acusa pen\u00e8la c'la j venga rivolta.\nARTICOLO 11\nOgni persouna acus\u00e8da d'una colpa la \u00e8 presunta inoc\u00e9nta fina a quand la su colpevol\u00e8za lan sia\nst\u00e8 pruv\u00e8da legalm\u00e8nt t'un pruc\u00e9s poblich, te quale li la abia av\u00f9 tot al garanz\u00ec nicis\u00e8rii pr\u00ec\nla su difoisa.\nNisuna persouna la sar\u00e0 cundan\u00e8da pr\u00ec azioun cum\u00e8si o pr\u00ec azioun non cum\u00e8si al quali, t'e'\nmum\u00e8nt c'agli \u00e8 st\u00e8 cum\u00e8si o non cum\u00e8si, lin fos prev\u00e9sti cum\u00e8 re\u00e9d sgand el dir\u00e9t interni o\nsgand el dir\u00e9t internaziun\u00e8l. Tu st\u00e8s temp un putr\u00e0 \u00e8sa infl\u00e9ta alcuna poina pi\u00f2 granda ad\nqu\u00e8la prev\u00e9sta te mum\u00e8nt te quale la colpa la sia st\u00e8 cum\u00e8sa.\nARTICOLO 12\nNisuna persouna la putr\u00e0 \u00e8sa sotoposta ma interferenzi arbitr\u00e8rii tla su vita priv\u00e8da, tla su\nfam\u00e8ia, tla su ch\u00e9sa, tla su corispond\u00e9nza, n\u00e9 ma lesioun du su unour e dla su reputazioun.\nOgni persouna la \u00e0 dir\u00e9t da \u00e8sa difoisa dala l\u00e8gia countra al sud\u00e8ti interferinzi o lesioun.\nARTICOLO 13\nOgni persouna la \u00e0 dir\u00e9t m'la libert\u00e0 ad muvim\u00e8nt e ad resid\u00e9nza drointa i cunfoin ad ogni\nSt\u00e8d.\nOgni persouna la \u00e0 dir\u00e9t da las\u00e8 qualsiasi paiois, cumprois e propii, e d'arturn\u00e8 tu su paiois.\nARTICOLO 14\nOgni persouna la \u00e0 el dir\u00e9t da ciarch\u00e9 e da usufru\u00ec, at ch'j ilt pa\u00ecs, rifug' dal persecuzioun.\nSt'el dir\u00e9t un putr\u00e0 \u00e8sa invuch\u00e9d te ch\u00e9s che la persouna la sia realm\u00e8nt ricerch\u00e9da pr\u00ec colpi\nnon puletichi o pr\u00ec azioun cuntrerii m'al finalit\u00e0 e m'i principi dli Nazioun Unidi.\nARTICOLO 15\nOgni persouna la \u00e0 dir\u00e9t ma una citadin\u00e8nza.\nNisuna persouna la putr\u00e0 \u00e8sa arbitrariam\u00e8nt priv\u00e8da dla su citadin\u00e8nza, n\u00e9 del dir\u00e9t ad cambi\u00e9\ncitadin\u00e8nza.\nARTICOLO 16\nUmni e d\u00f2ni in et\u00e0 giosta i \u00e0 el dir\u00e9t da spus\u00e8s e da fund\u00e8 una fam\u00e8ia, senza alcuna\nlimitazioun ad raza, citadin\u00e8nza o religioun. Lou i \u00e0 i st\u00e9s dir\u00e9t riguerd e' matrimonii,\ndurent e' matrimonii e t e' mum\u00e8nt du su eventu\u00e8l scioglim\u00e8nt.\nE' matrimonii e putr\u00e0 \u00e8sa celebr\u00e8d sn\u00e0 s'u l\u00e9bri e tut\u00e8l cuns\u00e8ns di futur spus.\nLa fam\u00e8ia l'\u00e8 la cellula natur\u00e8la e fondament\u00e8la dla societ\u00e0 e la i \u00e0 el dir\u00e9t da \u00e8sa difoisa\ndala societ\u00e0 e da u St\u00e8d.\nARTICOLO 17\nOgni persouna la \u00e0 el dir\u00e9t da avoi una propriet\u00e0 su persun\u00e8la o ins\u00e8n sa \u00e9lta genta.",
            "Image": "818db3659d50ab2c575b5eed6fa850a5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Nisuna persouna la putr\u00e0 \u00e8sa priv\u00e8da ingiustam\u00e8nt dla su propriet\u00e0.\nARTICOLO 18\nOgni persouna la \u00e0 dir\u00e9t m'la libert\u00e0 ad pensiir, ad cuscinza, e ad religioun; st'el dir\u00e9t e\ncumpr\u00e8nd la libert\u00e0 ad cambi\u00e9 religioun e ad cambi\u00e9 credo, e la libert\u00e0 ad manifest\u00e8,\nsingolarm\u00e8nt o ins\u00e8n sa elta g\u00e9nta, e sia in poblich che in priv\u00e8d, la propia religioun o e'\npropii credo tl'insegnam\u00e8nt, tli pratichi, ti gist religius e tl'oserv\u00e8nza di rituel.\nARTICOLO 19\nOgni persouna la \u00e0 dir\u00e9t ma la libert\u00e0 d'opinioun e d'espresioun cumprois el dir\u00e9t da no \u00e8sa\nmolest\u00e8da pr\u00ec la propia upinioun e qu\u00e8l da ciarch\u00e9, ric\u00e9va e comunich\u00e9 infurmazioun e id\u00e8i\nusand tot i m\u00e8zi e senza riguerd ma cunfoin.\nARTICOLO 20\nOgni persouna la \u00e0 dir\u00e9t ma la libert\u00e0 'd riunioun e ad asociazioun pac\u00e9fica.\nNisun e p\u00f2 \u00e8sa custr\u00e8t a f\u00e8 p\u00e8rta d'una asociazioun.\nARTICOLO 21\nOgni persouna la \u00e0 dir\u00e9t da partecip\u00e8 m'e' g-v\u00e8rni de propii paiois, sia diretam\u00e8nt, sia pr\u00ec\nm\u00e8zi ad rapresentint scilt liberam\u00e8nt.\nOgni persouna la \u00e0 dir\u00e9t da \u00e8sa asunta in cundizioun ad parit\u00e0 t'j impi\u00e9gh poblich de propii\npaiois.\nLa volont\u00e0 popul\u00e8ra la \u00e8 e' fundam\u00e8nt dl'autorit\u00e0 de g-v\u00e8rni; st\u00e0 volont\u00e0 la \u00e0 da \u00e8sa espr\u00e8sa\nda elezioun frequenti e le\u00e9li, organiz\u00e8di a sufrag' univers\u00e8l e ugu\u00e8l, a vot segr\u00e9t, opure\nseguend una procedura ad vutazioun altret\u00e8nt l\u00e9bra e garant\u00e9sta:\nARTICOLO 22\nOgni persouna, cum\u00e8 p\u00e8rta integr\u00e8nta dla societ\u00e0, la \u00e0 dir\u00e9t mla sicur\u00e8za suci\u00e9la, nonch\u00e8 mla\nrealizazioun atrav\u00e8rs u sforz naziun\u00e8l e la cooperazioun internaziun\u00e8la e in armonia\nsl'organizazioun e al risoursi ad ogni St\u00e8d, di dir\u00e9t economich, suci\u00e9l e culturil\nindispensabli m'la su dignit\u00e0 e m'u l\u00e9bri svilop dla su personalit\u00e0.\nARTICOLO 23\nOgni persouna la \u00e0 dir\u00e9t m'u lavour, m'la l\u00e9bra scilta dl'impiegh, ma giosti e dignitousi\ncundizioun ad lavour e m'la protezioun countra la disocupazioun.\nOgni persouna, s\u00e8nza nisuna discriminazioun, la \u00e0 dir\u00e9t m'una ugu\u00e8la retribuzioun in cunfrount\nm'un ugu\u00e8l lavour.\nOgni persouna c'la lavoura la \u00e0 dir\u00e9t ma una p\u00e8ga giosta e dignitousa c'la garant\u00e9sa ma se\nst\u00e8sa e m'la su fam\u00e8ia una vita um\u00e8na dignitousa e aiut\u00e8da, quand l'\u00e8 nicis\u00e8rii, da d'j ilt\nm\u00e8zi ad protezioun suci\u00e9la.\nOgni persouna la \u00e0 dir\u00e9t da fund\u00e8 dli organizazioun sindach\u00e9li e d\u00e8i la propia adesioun pr\u00ec la\ndifoisa di propii interis.\nARTICOLO 24\nOgni persouna la \u00e0 dir\u00e9t m'u ripos e m'el temp l\u00e9bri, tn\u00e9nd count ad consegu\u00e9nza d'una giosta\nlimitazioun dli ouri 'd lavour e ad ferie retribuidi.\nARTICOLO 25\nOgni persouna la \u00e0 dir\u00e9t d'avoi una cundizioun ad vita c'l'ai perm\u00e8ta da garant\u00ec la saluta e e'\nben\u00e8sri propii e dla su fam\u00e8ia, s'una atenzioun particul\u00e8ra m'l'alimentazioun, m'i vistid, m'la\nch\u00e9sa, mli medicini e m'i servizi suci\u00e9l nicis\u00e8rii, e la \u00e0 dir\u00e9t m'la sicur\u00e8za ti ch\u00e9s ad\ndisocupazioun, malat\u00ec, invalidit\u00e0, vedov\u00e8nza, v-ciaia e at tot i ch\u00e9s ch'i duv\u00e9s cumpurt\u00e8 la\nperdita di m\u00e8zi ad susist\u00e9nza a cheusa ad f\u00e0t indipendint dala su volont\u00e0.\nLa maternit\u00e0 e l'infanzia agl'i \u00e0 dir\u00e9t ma curi e asist\u00e9nza particul\u00e8ri. Tot i burdill, nid\nal'int\u00e8rni de matrimonii o fura da e' matrimonii, i \u00e0 da benefici\u00e9 dla st\u00e8sa protezioun\nsuci\u00e9la.\nARTICOLO 26\nOgni persouna la \u00e0 dir\u00e9t ma l'istruzioun. L'istruzioun la n'\u00e0 da cust\u00e8 gnint almeno in",
            "Image": "12eb942ab18b028441fcd755e7ec3f26"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "riferim\u00e8nt mli classi element\u00e8ri e fondament\u00e8li. L'istruzioun element\u00e8ra la \u00e0 da \u00e8sa\nubligatoria. L'istruzioun tecnica e prufesiun\u00e8la la \u00e0 da \u00e8sa m'la purt\u00e8da ad tot e l'istruzioun\nsuperioura la \u00e0 da \u00e8sa altret\u00e8nt ac\u00e8s\u00e9bla ma tot in cunsiderazioun de m\u00e8rit ad ciascun.\nL'istruzioun la \u00e0 da \u00e8sa indiriz\u00e8da m'e' pin svilop dla personalit\u00e0 um\u00e8na e m'u rafurzam\u00e8nt du\nrisp\u00e8t di dir\u00e9t um\u00e8n e dli libert\u00e0 fondament\u00e8li. Li la \u00e0 da ricerch\u00e9 u svilop dla comprensioun,\ndla toler\u00e8nza, dl'amicizia fra toti al Nazioun, i grop ad razi div\u00e8rsi, i grop religius, e la \u00e0\nda favur\u00ec l'imp\u00e8gn dli Nazioun Unidi pr\u00ec e' mantenim\u00e8nt dla p\u00e8sa.\nI genitur i \u00e0 el dir\u00e9t ad priorit\u00e0 tla scilta del tip d'istruzioun da d\u00e8 m'i propii fiull.\nARTICOLO 27\nOgni persouna la \u00e0 dir\u00e9t da partecip\u00e8 liberam\u00e8nt m'la vita cultur\u00e8la dla comunit\u00e0, la \u00e0 dir\u00e9t\nda aprez\u00e8 al bel\u00e8zi dl'arte tli su svari\u00e9di fourmi e da contribu\u00ec m'e' prugr\u00e8s dla scienza e da\nusufru\u00ec di su beneficc.\nOgni persouna la \u00e0 dir\u00e9t m'la protezioun d'j interis mur\u00e8l e materiil proveniint da ogni\nproduzioun scientefica, leter\u00e8ria e artestica cre\u00e9da da la persouna st\u00e8sa.\nARTICOLO 28\nOgni persouna la \u00e0 dir\u00e9t m'un ourdni suci\u00e9l e internaziun\u00e8l te quale i dir\u00e9t e al libert\u00e0\nproclamid tla pres\u00e8nta Dichiarazioun i posa \u00e8sa completam\u00e8nt realizid.\nARTICOLO 29\nOgni persouna la \u00e0 di duvoir ti cunfrunt dla comunit\u00e0, sn\u00e0 drointa la quale l'\u00e8 pus\u00e9bli e' pin\ne l\u00e9bri svilop dla su personalit\u00e0.\nTl'esercizii di su dir\u00e9t e dli su libert\u00e0 ogni persouna la \u00e0 da \u00e8sa sotoposta sn\u00e0 ma cli\nlimitazioun stabilidi dala l\u00e8gia pr\u00ec garant\u00ec u riconoscim\u00e8nt e u risp\u00e8t di dir\u00e9t e dli libert\u00e0\nad ch'j ilt e pr\u00ec sudisf\u00e8 al giosti necesit\u00e0 dla morale, dl'ourdni poblich e de ben\u00e8sri gener\u00e8l\n't una societ\u00e0 democratica.\nSt\u00ec dir\u00e9t e stl\u00ec libert\u00e0 in p\u00f2, in nisun ch\u00e9s, \u00e8sa esercitid in cuntrast sl\u00ec finalit\u00e0 e s'i\nprinc\u00ecpi dli Nazioun Unidi.\nARTICOLO 30\nNisuna p\u00e8rta dla pres\u00e8nta Dichiarazioun la p\u00f2 \u00e8sa interpret\u00e8da tu s\u00e8ns da arugh\u00e9s, da p\u00e8rta\nd'un qualsiasi St\u00e8d o grop o persouna, un dir\u00e9t da esercit\u00e8 un'ativit\u00e0 o da m\u00e8ta in at\nun'azioun c'la \u00e9pa u scop da prevarich\u00e9 di dir\u00e9t o dli libert\u00e0 proclamid tla Dichiarazioun\nst\u00e8sa.",
            "Image": "4d3f92c111ce16f259dc5b84edf821eb"
        }
    }
}
