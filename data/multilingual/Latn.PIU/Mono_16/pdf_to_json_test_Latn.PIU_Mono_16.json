{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470030,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Yara Tina Ngaatjanya Yananguku Tjukarurrulpayi Liipula Nyinanytjaku\nMingarrtjuwiya\nNgaatja Yurrunpa Riitarripayi\nKaantjala tina (United Nations) nyinanyi yanangu yuwankarraku, pana\nyurungka parrari nyinapayi tjutaku. Palunya kaantjala ngurrara tjutangku\nkulini wati, kungka, maru tjuta, tjulkura tjuta, kutjupa tjutatarra\nliipula nyinanyi, wiya kutjupa tjutangku mingarrtjurringkula kutjupa\ntjuta pikangku pungkunytjaku. Yuwankarra kalypa kutu nyinanytjaku. Wiya\nkutjupa tjuta, kutjupa tjutaku mayutjurrinytjaku, yuwankarra liipula\nnyinanyi.\nKaantjala palunya ngurrara tjutangku kulini pana kutjupa pana\nkutjupangka palyaya nyinanytjaku kuutawutjutjarra. Palya luwiya\ntjutangku yananguku ngalkinmankunytjaku yaalytjiyaalytji yara tina\nngaangku tjakultjunanyi. Piipa ngaatja ngaranyi Kapamanta ngurrara\nyuwankarrangku kulira tjukarurru nyinanytjaku. Yalatjingkuya ngaatja\nkulintjaku, kapamanta kutjupa kutjupangku, kapamanta pana kutjupa\nyurungka parrari nyinapayi tjutangkutarra.\nKuwarri ngaatja United Nations mantjini, Universal Declaration of Human\nRights.\nNaampa 1\nNganana maru tjuta, tjulkura tjuta, manta yurungka parrari nyinapayi\ntjutanya liipulala nyinanyi, nganana yanangu maru tjuta wiya kuyakuya.\nYuwankarrangkuya palya nintingku kulini. Tjanaya palya kutjupa tjutaku\ntjukarurru nyinanytjaku, walytja tjuta nguwanpa, mingarrtjuwiya.\nTjungungku palyangku kurrunpa kutjungku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 2\nWangka piipa ngaangka ngaranyi yuwankarrangku kulira palulawana\nnyinanytjaku. Kutjupa tjutaku wiya mingarrtju nyinanytjaku. Ngurra pana\nkutjupa ngurraraku wiya mingarrtju nyinanytjaku. Kungkaku watiku wiya\nmingarrtju nyinanytjaku. Wangka kutjupa wangkapayiku wiya mingarrtju\nnyinanytjaku. Katutjanya walkulpayi tjutaku tjinguru walkuntja kutjupa\ntjutaku wiya mingarrtju nyinanytjaku. Kapamanta ngurraraku, kapamanta\nkutjupa kutjupaku, kapamanta pana kutjupa yurungka parrariku wiya\nmingarrtju nyinanytjaku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 3\nPana winkiku ngaranyi nyinanytjaku tjukarurru. Watingku kungkangku wiya\nwarrkira pungkunytjaku. Watingku wiya pungkunytjaku kungka, pipirri.\nWiya kutjupa mirri pungkunytjaku, wiya kuyara pungkunytjaku.\nYantayantara marangku purinypangkula kanyintjaku.",
            "Image": "d14178f8bb620087b0b47f683f55e59e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Wangka ngaangku nganananya tjakultjunanyi kutjupa tjuta nguwanpa palya\nnyinanytjaku.\nNaampa 4\nYanangu tjuta wiya tjiinangku piyuku karrpira kanyintjaku. Mayutju\nkutjupangku yirriti tjananyaya kanyilpayi pungkula mayutjurringkula\nkatiyinkupayi. Kuwarri yanangu tjutaku wiyalpi yalatji palunya\npalyantjaku.\nNaampa 5\nWiyalpi ngaranyi, nyinyipungkunytjaku yitjipungkunytjaku.\nTjukarurruwanangku pungkunytjawiyangku, palyangku yantantantjaku.\nWiyalpi pungkunytjaku kutjupa kutjupa tjutanya.\nNaampa 6\nTjutaku ngaranyi tjukarurrungku luwuwanangku waarrka tjanampa\npalyantjaku, yurrkunytjingku, kuutaku mayutjungku kuutaku ngalkinpa\ntjutangku. Tjana wiya tjulkuraku kutju tjukarurrungku palyantjaku,\nyanangu marukutarra tjukarurrungku palyantjaku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 7\nLuwu tina ngaranyi pana kutjupa kutjupa ngurrara tjutaku kulira\nkaangkurringkula wanantjaku. Yalatji luwu ngaangku nganananya nintini,\nwiya kutjupaku mingarrtju nyinanytjaku. Tjungu ngaranyi kutju kutu luwu\npalunya kapamantaku, yirrkunytjiku, yanangu maruku, tjulkurakutarra,\nyurungka parrari nyinapayi tjutakutarra.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 8\nYanangu winkiku ngaranyi tjapintjaku kuutangka, tjinguru mantjintjaku\nngalkinpa luwiya, palumpa wangkanytjaku.\nNgalkinpa nyarrangku, wiyanta kulira wantinytjaku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 9\nWiya nyuntunya tjarrpatjunkunytjaku tjiilangka, tjukarurru\nyirrkunytjingku luwuwanangku purinypangku kulintjaku luwu\nkatantankutjawiyangku, waarrka tjukarurru palyantjaku.\nKapamanta ngurrarangku wiya payintjaku nyuntunya ngurra walytjanguru.",
            "Image": "71de7ead60a50afbd9361e733df769cd"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Wangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 10\nYanangu winkiku ngaranyi yalytjura kuutangka tjarrparra kulintjaku.\nKuuta tinangka, wangka walytja kulilpayinya mantjintjaku, matupurra.\nYananguku wangka taanamilalpayinya ngururrpa ngaranytjaku nyuntupa\nngalkinpa.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 11\nMaru tjutangku tjulkura tjutangkutarra wiya yurrnyuntjaku, tjapira\nngurrira kulintjaku.\nKuutaku patara marungku tjulkurangku wiya wangkanytjaku\nnyakunytjawiyangku. Yara palunya tjukarurruwanangku luwungka mayutju\nwinkingku kulintjaku. Tjinguru yara palunya yilta? Tjinguru wiya?\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 12\nWiya nyuntunya tjapira ngaranytjaku, ramantjaku nyuntupa walytja\ntjutatarra, Waala nyuntupangka wiya tjarrpanytjaku ngatjarri.\nYuuputjungka nyuntupa liita wiya yalytjuranytjaku ngatjarringku\ntjapintjawiyangku.\nNyuntunya wiya panypurangkunytjaku kutjupangku, ngantingkarringkula\nparra wangkayinkunytjaku. Tjana nyuntupa kuya tjutanya yalatji palunya\npalyani nyuntu tjanampa mantjilku yirrkunytji nyuntupa ngalkinpa\nngaranytjaku.\nPalunya kuuta ngurrarangku tjapira ngurrilku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 13\nMaru tjuta tjulkuratarra yankukitja yunytjurringanyi ngurra kutjupakutu\nyurungka parrari pana kutjupakutu parra yulytjayinytjaku, kala palya\ntjanampa yalytjura ngaranyi yankunytjaku ngurra kutjupakutu\nyunytjurringkula.\nNaampa 14\nKutjupangkunta mirri pungkukitjangku pikapikani yilatu yilatu palya\nnyinanyingka, palya nyuntu yananyi ngurra kutjupakutu, yanangu kutjupa\ntjutangka nyinanytjaku. Ngulurringkula yankukitja yurungka parrari",
            "Image": "4ebeaed6d152fbe24b1b13ddda8c5079"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ngurra palyara nyinakitja, wiyantaya payintjaku ngurra tjanampanguru.\nWangka ngaangku tjakultjunanyi ngaNaampa yalytjura pana kutjupangka\nnyinanytjaku, pikangkamarra.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 15\nNyuntu yunytjurriku yurungka parrari pana kutjupangka rawa nyinakitja,\npalya nyuntu yankula tjapintjaku palula ngurra palyara nyinakitjangku.\nWiyantaya marrkura payintjaku ngurranguru. Tjinguru nyuntu yunytjurriku\npana walytjangka kutu nyinanytjaku, yalatji palunya palya. Wiyantaya\npayintjaku, ngurra walytja nyuntupanguru.\nNaampa 16\nWangka ngaatja ngaranyi yuwankarrangku kulintjaku, watingku, kungkangku,\npana kutjupa ngurrarangku, Katutjanya walkulpayi tjutangku, kutjupa\nwalkulpayi tjutangku. Tjana palya miita walytja mantjira nyinanytjaku\nkutjarrapula yunytjurringkula. Palyapula pipirri tjuta kanyira\ntinantjaku.\nLuwu tinangka ngaranyi kungka yukarra wiima miita mantjintjaku\nyiitiinarringanyingka kutju.\nPana winkiku luwu yutitja ngaranyi miitararra pipirritjarra, walytja\ntjutatarra matupurra, tjukarurrungku Kapamantangku yanga kanyintjaku,\nkuyangkamarra yantayantantjaku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 17\nTjutakulampa ngaranyi, pulaaka walytja maningku payimilantjaku\nyunytjurringkula ngurra walytjangka nyinakitja, waala walytjatjarralpi\nnyinaku, tjitiyingka ngururrpa, tawunungka, tjaatangka.\nNgurra walytja yanangu maruku wiya palatja yanangu kutjuku,\nwalytjarrinytjaku. Yanangu maruku ngurra walytja winkiku ngaranyi,\ntjapira tjukarurruwanangku maruku ngurrangka panangka waala\npalyalkitjangku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 18\nTjutaku ngaranyi nintirrinytjaku puntura Katutjaku tjukurrpa walkuntjaku\ntjinguru kutjupaku yunytjurringanyi walkuntjaku. Kala palya kutjupa\nwalkuntjaku, yunytjurringkula. Wiyaya marrkuntjaku walytja tjutangku\nyanangu nyarra paluru kutjupa wanantjaku yunytju.\nYaalytjiyaalytji walkuntjaku palumpa walytjangku kulintjaku.",
            "Image": "60cd6ac40b85fa5c96f5a87e973f50d8"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Wangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 19\nMaru tjutangku tjulkura tjutangkutarra palya tjapira pungkunytjaku\ntjukarurru wangkarra pungkunytjaku, kuntarrinytjawiyangku.\nKutjupangkunta tjapintjangka palya nyuntu tjakultjunkunytjaku. Nyuntu\nwangka tjakultjunutja putu kulira palya nyuntu yankula yara\nkulilkitjangku tjapintjaku. Yaalytjiyaalytji tjukarurru, nyuntu kulilku.\nKapamanta pina yalytjura ngaranytjaku kulira ngalya yaluntjaku nyaa\nnyuntu tjapiningka. Yarrkatjunkunytjawiyangku Kapamantangku yara\ntjukarurru tjakultjunkunytjaku nyuntulakutu.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 20\nTjutakulampa ngaranyi wangka tina ngaatja. Palya nganana miitingi\ntinangka tjungurringkunytjaku, tjapintjaku, kulintjaku. Kapamantaku\nyuuputju ngurrara waarrkana palumpa tjutanya, yanangu maruku mayutju\ntjutawana tjungurrinytjaku, kulintjaku miitingingka tjukarurrungku.\nNyurrangarrimpa yara tjana kulira tjukarurru watjantjaku palyawanangku.\nNyurrangarri putu kulira yankula tjungurringkula walytjangkulpi miitingi\npalyalku, maru tjutawana.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 21\nYanangu tjutangku piipangka yunpa nyakula puutarringkula ngurrtjantjaku\nkapamanta ngaratjunkukitjangku. Yanangungku palya tjapintjaku kapamanta\nngurrara tjutangka waarrkarrikitjangku tjungurringkula.\nPutu kulira palya nyuntu yankula kapamanta ngurrara tjapintjaku tjinguru\nmaninguru tjukarurruntjaku, tjinguru kutjupaku nintirrikitjangku.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 22\nYanangu mani tjiintalingkangka mantjilpayingku palya yankula\nngurrintjaku waarrka yiltangka tjarrparra waarrkarrikitjangku.\nYanangungku waarrkaku ngurriningka tjiintalingkangku manira\nyungkunytjaku, wiya mani palumpa marrkuntjaku. Paluru kuwarripa\nwaarrkaku ngurrini.\nYanangu maru tjungurringanyi walytja tjutawana tjukurrpa kulira\nnintirringkula wanalkitja. Kapamantangku wiya kuyara pungkunytjaku, wiya\nmarrkuntjaku, palya yananguku tjukurrpangka tjungurringkunytjaku,\nwiyantaya mayutjurrinytjaku.\nWangka ngaangku nganananya tjakultjunanyi rapa ngaranytjaku kutjupa",
            "Image": "d891b6dd1015a47b75995f26fe11cecf"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tjuta nguwanpa.\nNaampa 23\nYanangu tjuta waarrkarringkula tjukarurru mani mantjintjaku, tjulkura\ntjutangku mani mantjini palunya nguwanpa. Yanangu maru yunytjurringanyi\nwaarrka palyantjaku tjulkura tjuta nguwanpa. Tjinguru yuuputju tinangka\nwaarrkarriku. Tjinguru waarrkaku mayutju nyinaku. Tjinguru wanma yankuku\nwaarrka parra yulytjayinkula palyantjaku. Kala palya yalytjura\ntinalingku ngaranyi yanangu marungku kulira waarrka mantjintjaku.\nPaluru rawa nyinaku mani palya mantjilku tjulkura tjuta nguwanpa,\nwaarrkangka rawa nyinarra. Nintirringkula kulintjaku yini turayit yunyun\n(trade union). Tjana waarrkana tjutaku ngalkinpa ngarapayi.\nWaarrkanangku putu kulira turayit yunyunangka tjakultjunkunytjaku.\nPaluru tjana kulira tjukarurrulpayi, tjinguru nyuntupa maniku, tjinguru\nnyuntupa mayutju mingarrtju nyinanyingka.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 24\nWaarrkana tjutakulampa ngaranyi. Rawa waarrkangka nyinarra\npurrkarringkula yunytjurringkula yankunytjaku yalatayi (holiday). Kala\npalya nyurrangarri yunytju yankunytjaku yalatayi.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 25\nTjutakulampa ngaranyi miintangkamarra mangarri palyangka nyinanytjaku,\nmantarra kutjupangka tjarrpanytjaku. Waarrkawiyapaka nyuntu nyinanytjala\ntjiintalingkangku nyuntunya yantayantalku manitjarrangku nyuntu\nwalytjangku mangarri mantarra payimilantjaku. Piintjina mantjilpayinya,\nnyumpurringutja tjutanya yalatji palunya nguwanpa tjiintalingkangku\ntjananya yantayantani.\nYanangu tjutakulampa tjukarurru palyantjaku yuutjupilangka\nwaarrkarripayi tjutangku. Ngaa tjutanyatarra tjukarurru purinypangku\nyantayantantjaku, kungka pipirri wiimatjarra, pipirri kutjupa tjutatarra\ntina tjutanya, wiima tjutanya.\nNaampa 26\nTjutakulampa ngaranyi puntura nintirringkunytjaku tjulkuraku\ntjukurrpaku, kuulangka tjarrparra. Nintirringkula yunytjurringkula\nyankuku kaalitjikutu puntura nintirrinytjaku, pana kutjupaku\ntjukurrpaku. Palunyatjanu waarrkangka tjarrpakitjangku yankula\nnintirrinytjaku yunipatjiti (university) tinangka. Maama paapangku\nnintintjaku yaalytjikutu yiyalku pipirri palumpa kutjarraku. Tjinguru\nkuula tina kaalitjikutu (college) yiyalku paluru kutjarra miitararrangku\nngurrtjaningka.\nKutjupa tjuta yunytjurringanyi maruku tjukurrpa nintirrinytjaku wangka",
            "Image": "9e0c19e2ab421f9e009559d79a51c3a9"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "walytja riitarringkula wakantjaku. Palyaya kuultiitji tjapintjaku\npipirri tjanampa wangka kutjarraku nintirrinytjaku kuulangka.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 27\nYanangu tjuta, ngurra kutjungka tjukurrpa walytjaku nintirrinytjaku.\nPalya tjungurrinytjaku wati kutjupa tjutawana, wiyantaya marrkuntjaku\nwaarrkaku mayutjungku, kapamantangku, yirrkunytjingku. Wantinytjakuya\npayintjawiyangku. Kungka maru tjuta puntura nintirrinytjaku tjukurrpa\nwalytjaku, tjungurringkula wanantjaku kami tjaNaampa. Wiya marrkuntjaku\nmiitangku\nKampatjangkatarra palyara purinyarrinytjaku yanangu kutjupa ngurrarangku\ntjukurrpa yarrkalpayingkamarra mulyatangku. Tjamulu kamilu tjukurrpa\ntjunkupayi yara wangkarra piipangka. Matupurra ngantitja tjutangku yanga\nkanyintjaku, pana kutjupa ngurrarangku mulyatangku mantjira\nwalytjarringkupayingkamarra.\nWangka ngaangku nganananya tjakultjunanyi rapa ngaranytjaku kutjupa\ntjuta nguwanpa.\nNaampa 28\nTjutakulampa ngaranyi tjukarurru nyinanytjaku kalypa yulykarra\nmingarrtjuwiya. Yanangu waarrkangka ngaranyi. Waarrkaku mayutjungku\ntjukarurru katiyinkunytjaku pungkunytjawiyangku. Yalatji palulamarra\nyanangu marungku kulintjaku ngalkinpalampa nyinanyi kuutangka\nwaarrkarripayi tjutanya. Yalatji kulila walytja tjuta!\nTjinguru kutjupangku nyuntunya kuyara punganyi nyuntu tjakultjunku\nyirrkunytjikutu paluru tjana mantjilku nyuntupa luwiya ngalkinpa\nngaranytjaku. Matupurra kuulangka tjuta tjarrpanytjaku nintirringkula\nkulintjaku. Kapamantangku tjukarurrungku yantayantantjaku,\nmingarrtjuwiyangku.\nPiipa ngaangka ngarrinyi wangka tina tjuta. Uwankarrangku kulira palunya\ntjutaku tjukarurru nyinanytjaku, wiya panypurangkula wantinytjaku.\nNaampa 29\nYanangu tjutala kaangkurrinytjaku, ngurra kutjungka nyinarra, yulykarra\npungkunytjaku kaangkurringkula pungkunytjaku, mingarrtjuwiyangku.\nTjukarurruwanangku yanangu kutjupa tjutawana, maruku tjulkuraku palya\nkaangkinytji nyinanytjaku. Waala kapamanta ngurrarangku palyara\nngaratjunutja wiya yatura kuyantjaku, kapikunu puu, payipi tjutatarra\nwiya yatura kuyantjaku.\nNaampa 30\nPiipa ngaangka ngarrinyi wangka tina tjuta. Uwankarrangku kulira yara\npalya tjutaku tjukarurru nyinanytjaku, wiya panypurangkula wantinytjaku.\nWangka ngaangku nganananya tjakultjunanyi rapa ngaranytjaku kutjupa",
            "Image": "ac2be3a3dc57410ee3438e728d6f5bf8"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tjuta nguwanpa.",
            "Image": "4c73b0080b2db2a0f749947b39e37895"
        }
    }
}
