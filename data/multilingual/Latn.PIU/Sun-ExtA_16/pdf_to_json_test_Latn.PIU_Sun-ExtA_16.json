{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470145,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Yara Tina Ngaatjanya Yananguku Tjukarurrulpayi Liipula Nyinanytjaku Mingarrtjuwiya\nNgaatja Yurrunpa Riitarripayi\nKaantjala tina (United Nations) nyinanyi yanangu yuwankarraku, pana yurungka parrari\nnyinapayi tjutaku. Palunya kaantjala ngurrara tjutangku kulini wati, kungka, maru\ntjuta, tjulkura tjuta, kutjupa tjutatarra liipula nyinanyi, wiya kutjupa tjutangku\nmingarrtjurringkula kutjupa tjuta pikangku pungkunytjaku. Yuwankarra kalypa kutu\nnyinanytjaku. Wiya kutjupa tjuta, kutjupa tjutaku mayutjurrinytjaku, yuwankarra liipula\nnyinanyi.\nKaantjala palunya ngurrara tjutangku kulini pana kutjupa pana kutjupangka palyaya\nnyinanytjaku kuutawutjutjarra. Palya luwiya tjutangku yananguku ngalkinmankunytjaku\nyaalytjiyaalytji yara tina ngaangku tjakultjunanyi. Piipa ngaatja ngaranyi Kapamanta\nngurrara yuwankarrangku kulira tjukarurru nyinanytjaku. Yalatjingkuya ngaatja\nkulintjaku, kapamanta kutjupa kutjupangku, kapamanta pana kutjupa yurungka parrari\nnyinapayi tjutangkutarra.\nKuwarri ngaatja United Nations mantjini, Universal Declaration of Human Rights.\nNaampa 1\nNganana maru tjuta, tjulkura tjuta, manta yurungka parrari nyinapayi tjutanya liipulala\nnyinanyi, nganana yanangu maru tjuta wiya kuyakuya. Yuwankarrangkuya palya nintingku\nkulini. Tjanaya palya kutjupa tjutaku tjukarurru nyinanytjaku, walytja tjuta nguwanpa,\nmingarrtjuwiya. Tjungungku palyangku kurrunpa kutjungku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 2\nWangka piipa ngaangka ngaranyi yuwankarrangku kulira palulawana nyinanytjaku. Kutjupa\ntjutaku wiya mingarrtju nyinanytjaku. Ngurra pana kutjupa ngurraraku wiya mingarrtju\nnyinanytjaku. Kungkaku watiku wiya mingarrtju nyinanytjaku. Wangka kutjupa wangkapayiku\nwiya mingarrtju nyinanytjaku. Katutjanya walkulpayi tjutaku tjinguru walkuntja kutjupa\ntjutaku wiya mingarrtju nyinanytjaku. Kapamanta ngurraraku, kapamanta kutjupa\nkutjupaku, kapamanta pana kutjupa yurungka parrariku wiya mingarrtju nyinanytjaku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 3\nPana winkiku ngaranyi nyinanytjaku tjukarurru. Watingku kungkangku wiya warrkira\npungkunytjaku. Watingku wiya pungkunytjaku kungka, pipirri. Wiya kutjupa mirri\npungkunytjaku, wiya kuyara pungkunytjaku. Yantayantara marangku purinypangkula\nkanyintjaku.\nWangka ngaangku nganananya tjakultjunanyi kutjupa tjuta nguwanpa palya nyinanytjaku.\nNaampa 4\nYanangu tjuta wiya tjiinangku piyuku karrpira kanyintjaku. Mayutju kutjupangku yirriti\ntjananyaya kanyilpayi pungkula mayutjurringkula katiyinkupayi. Kuwarri yanangu tjutaku\nwiyalpi yalatji palunya palyantjaku.\nNaampa 5",
            "Image": "aeaf46f057d82a683a7859ea803f5c3c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Wiyalpi ngaranyi, nyinyipungkunytjaku yitjipungkunytjaku.\nTjukarurruwanangku pungkunytjawiyangku, palyangku yantantantjaku.\nWiyalpi pungkunytjaku kutjupa kutjupa tjutanya.\nNaampa 6\nTjutaku ngaranyi tjukarurrungku luwuwanangku waarrka tjanampa palyantjaku,\nyurrkunytjingku, kuutaku mayutjungku kuutaku ngalkinpa tjutangku. Tjana wiya tjulkuraku\nkutju tjukarurrungku palyantjaku, yanangu marukutarra tjukarurrungku palyantjaku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 7\nLuwu tina ngaranyi pana kutjupa kutjupa ngurrara tjutaku kulira kaangkurringkula\nwanantjaku. Yalatji luwu ngaangku nganananya nintini, wiya kutjupaku mingarrtju\nnyinanytjaku. Tjungu ngaranyi kutju kutu luwu palunya kapamantaku, yirrkunytjiku,\nyanangu maruku, tjulkurakutarra, yurungka parrari nyinapayi tjutakutarra.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 8\nYanangu winkiku ngaranyi tjapintjaku kuutangka, tjinguru mantjintjaku ngalkinpa luwiya,\npalumpa wangkanytjaku.\nNgalkinpa nyarrangku, wiyanta kulira wantinytjaku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 9\nWiya nyuntunya tjarrpatjunkunytjaku tjiilangka, tjukarurru yirrkunytjingku luwuwanangku\npurinypangku kulintjaku luwu katantankutjawiyangku, waarrka tjukarurru palyantjaku.\nKapamanta ngurrarangku wiya payintjaku nyuntunya ngurra walytjanguru.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 10\nYanangu winkiku ngaranyi yalytjura kuutangka tjarrparra kulintjaku.\nKuuta tinangka, wangka walytja kulilpayinya mantjintjaku, matupurra.\nYananguku wangka taanamilalpayinya ngururrpa ngaranytjaku nyuntupa ngalkinpa.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 11\nMaru tjutangku tjulkura tjutangkutarra wiya yurrnyuntjaku, tjapira ngurrira kulintjaku.\nKuutaku patara marungku tjulkurangku wiya wangkanytjaku nyakunytjawiyangku. Yara\npalunya tjukarurruwanangku luwungka mayutju winkingku kulintjaku. Tjinguru yara palunya\nyilta? Tjinguru wiya?",
            "Image": "c0aea962cd43864bd75e3cd87454869c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Wangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 12\nWiya nyuntunya tjapira ngaranytjaku, ramantjaku nyuntupa walytja tjutatarra, Waala\nnyuntupangka wiya tjarrpanytjaku ngatjarri.\nYuuputjungka nyuntupa liita wiya yalytjuranytjaku ngatjarringku tjapintjawiyangku.\nNyuntunya wiya panypurangkunytjaku kutjupangku, ngantingkarringkula parra\nwangkayinkunytjaku. Tjana nyuntupa kuya tjutanya yalatji palunya palyani nyuntu\ntjanampa mantjilku yirrkunytji nyuntupa ngalkinpa ngaranytjaku.\nPalunya kuuta ngurrarangku tjapira ngurrilku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 13\nMaru tjuta tjulkuratarra yankukitja yunytjurringanyi ngurra kutjupakutu yurungka\nparrari pana kutjupakutu parra yulytjayinytjaku, kala palya tjanampa yalytjura ngaranyi\nyankunytjaku ngurra kutjupakutu yunytjurringkula.\nNaampa 14\nKutjupangkunta mirri pungkukitjangku pikapikani yilatu yilatu palya nyinanyingka, palya\nnyuntu yananyi ngurra kutjupakutu, yanangu kutjupa tjutangka nyinanytjaku.\nNgulurringkula yankukitja yurungka parrari ngurra palyara nyinakitja, wiyantaya\npayintjaku ngurra tjanampanguru. Wangka ngaangku tjakultjunanyi ngaNaampa yalytjura\npana kutjupangka nyinanytjaku, pikangkamarra.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 15\nNyuntu yunytjurriku yurungka parrari pana kutjupangka rawa nyinakitja, palya nyuntu\nyankula tjapintjaku palula ngurra palyara nyinakitjangku. Wiyantaya marrkura payintjaku\nngurranguru. Tjinguru nyuntu yunytjurriku pana walytjangka kutu nyinanytjaku, yalatji\npalunya palya. Wiyantaya payintjaku, ngurra walytja nyuntupanguru.\nNaampa 16\nWangka ngaatja ngaranyi yuwankarrangku kulintjaku, watingku, kungkangku, pana kutjupa\nngurrarangku, Katutjanya walkulpayi tjutangku, kutjupa walkulpayi tjutangku. Tjana\npalya miita walytja mantjira nyinanytjaku kutjarrapula yunytjurringkula. Palyapula\npipirri tjuta kanyira tinantjaku.\nLuwu tinangka ngaranyi kungka yukarra wiima miita mantjintjaku yiitiinarringanyingka\nkutju.\nPana winkiku luwu yutitja ngaranyi miitararra pipirritjarra, walytja tjutatarra\nmatupurra, tjukarurrungku Kapamantangku yanga kanyintjaku, kuyangkamarra\nyantayantantjaku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 17",
            "Image": "95c69f5a728cb9d55fc6a601510da100"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Tjutakulampa ngaranyi, pulaaka walytja maningku payimilantjaku yunytjurringkula ngurra\nwalytjangka nyinakitja, waala walytjatjarralpi nyinaku, tjitiyingka ngururrpa,\ntawunungka, tjaatangka.\nNgurra walytja yanangu maruku wiya palatja yanangu kutjuku, walytjarrinytjaku. Yanangu\nmaruku ngurra walytja winkiku ngaranyi, tjapira tjukarurruwanangku maruku ngurrangka\npanangka waala palyalkitjangku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 18\nTjutaku ngaranyi nintirrinytjaku puntura Katutjaku tjukurrpa walkuntjaku tjinguru\nkutjupaku yunytjurringanyi walkuntjaku. Kala palya kutjupa walkuntjaku,\nyunytjurringkula. Wiyaya marrkuntjaku walytja tjutangku yanangu nyarra paluru kutjupa\nwanantjaku yunytju.\nYaalytjiyaalytji walkuntjaku palumpa walytjangku kulintjaku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 19\nMaru tjutangku tjulkura tjutangkutarra palya tjapira pungkunytjaku tjukarurru wangkarra\npungkunytjaku, kuntarrinytjawiyangku. Kutjupangkunta tjapintjangka palya nyuntu\ntjakultjunkunytjaku. Nyuntu wangka tjakultjunutja putu kulira palya nyuntu yankula yara\nkulilkitjangku tjapintjaku. Yaalytjiyaalytji tjukarurru, nyuntu kulilku. Kapamanta pina\nyalytjura ngaranytjaku kulira ngalya yaluntjaku nyaa nyuntu tjapiningka.\nYarrkatjunkunytjawiyangku Kapamantangku yara tjukarurru tjakultjunkunytjaku\nnyuntulakutu.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 20\nTjutakulampa ngaranyi wangka tina ngaatja. Palya nganana miitingi tinangka\ntjungurringkunytjaku, tjapintjaku, kulintjaku. Kapamantaku yuuputju ngurrara waarrkana\npalumpa tjutanya, yanangu maruku mayutju tjutawana tjungurrinytjaku, kulintjaku\nmiitingingka tjukarurrungku. Nyurrangarrimpa yara tjana kulira tjukarurru watjantjaku\npalyawanangku. Nyurrangarri putu kulira yankula tjungurringkula walytjangkulpi miitingi\npalyalku, maru tjutawana.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 21\nYanangu tjutangku piipangka yunpa nyakula puutarringkula ngurrtjantjaku kapamanta\nngaratjunkukitjangku. Yanangungku palya tjapintjaku kapamanta ngurrara tjutangka\nwaarrkarrikitjangku tjungurringkula.\nPutu kulira palya nyuntu yankula kapamanta ngurrara tjapintjaku tjinguru maninguru\ntjukarurruntjaku, tjinguru kutjupaku nintirrikitjangku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 22",
            "Image": "c5752df94fecb9a3e8f61469c7f66dfe"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Yanangu mani tjiintalingkangka mantjilpayingku palya yankula ngurrintjaku waarrka\nyiltangka tjarrparra waarrkarrikitjangku. Yanangungku waarrkaku ngurriningka\ntjiintalingkangku manira yungkunytjaku, wiya mani palumpa marrkuntjaku. Paluru\nkuwarripa waarrkaku ngurrini.\nYanangu maru tjungurringanyi walytja tjutawana tjukurrpa kulira nintirringkula\nwanalkitja. Kapamantangku wiya kuyara pungkunytjaku, wiya marrkuntjaku, palya yananguku\ntjukurrpangka tjungurringkunytjaku, wiyantaya mayutjurrinytjaku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 23\nYanangu tjuta waarrkarringkula tjukarurru mani mantjintjaku, tjulkura tjutangku mani\nmantjini palunya nguwanpa. Yanangu maru yunytjurringanyi waarrka palyantjaku tjulkura\ntjuta nguwanpa. Tjinguru yuuputju tinangka waarrkarriku. Tjinguru waarrkaku mayutju\nnyinaku. Tjinguru wanma yankuku waarrka parra yulytjayinkula palyantjaku. Kala palya\nyalytjura tinalingku ngaranyi yanangu marungku kulira waarrka mantjintjaku.\nPaluru rawa nyinaku mani palya mantjilku tjulkura tjuta nguwanpa, waarrkangka rawa\nnyinarra. Nintirringkula kulintjaku yini turayit yunyun (trade union). Tjana waarrkana\ntjutaku ngalkinpa ngarapayi. Waarrkanangku putu kulira turayit yunyunangka\ntjakultjunkunytjaku. Paluru tjana kulira tjukarurrulpayi, tjinguru nyuntupa maniku,\ntjinguru nyuntupa mayutju mingarrtju nyinanyingka.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 24\nWaarrkana tjutakulampa ngaranyi. Rawa waarrkangka nyinarra purrkarringkula\nyunytjurringkula yankunytjaku yalatayi (holiday). Kala palya nyurrangarri yunytju\nyankunytjaku yalatayi.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 25\nTjutakulampa ngaranyi miintangkamarra mangarri palyangka nyinanytjaku, mantarra\nkutjupangka tjarrpanytjaku. Waarrkawiyapaka nyuntu nyinanytjala tjiintalingkangku\nnyuntunya yantayantalku manitjarrangku nyuntu walytjangku mangarri mantarra\npayimilantjaku. Piintjina mantjilpayinya, nyumpurringutja tjutanya yalatji palunya\nnguwanpa tjiintalingkangku tjananya yantayantani.\nYanangu tjutakulampa tjukarurru palyantjaku yuutjupilangka waarrkarripayi tjutangku.\nNgaa tjutanyatarra tjukarurru purinypangku yantayantantjaku, kungka pipirri\nwiimatjarra, pipirri kutjupa tjutatarra tina tjutanya, wiima tjutanya.\nNaampa 26\nTjutakulampa ngaranyi puntura nintirringkunytjaku tjulkuraku tjukurrpaku, kuulangka\ntjarrparra. Nintirringkula yunytjurringkula yankuku kaalitjikutu puntura\nnintirrinytjaku, pana kutjupaku tjukurrpaku. Palunyatjanu waarrkangka tjarrpakitjangku\nyankula nintirrinytjaku yunipatjiti (university) tinangka. Maama paapangku nintintjaku\nyaalytjikutu yiyalku pipirri palumpa kutjarraku. Tjinguru kuula tina kaalitjikutu\n(college) yiyalku paluru kutjarra miitararrangku ngurrtjaningka.",
            "Image": "58b8259a988182665f3fb7fc74bf7302"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kutjupa tjuta yunytjurringanyi maruku tjukurrpa nintirrinytjaku wangka walytja\nriitarringkula wakantjaku. Palyaya kuultiitji tjapintjaku pipirri tjanampa wangka\nkutjarraku nintirrinytjaku kuulangka.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 27\nYanangu tjuta, ngurra kutjungka tjukurrpa walytjaku nintirrinytjaku. Palya\ntjungurrinytjaku wati kutjupa tjutawana, wiyantaya marrkuntjaku waarrkaku mayutjungku,\nkapamantangku, yirrkunytjingku. Wantinytjakuya payintjawiyangku. Kungka maru tjuta\npuntura nintirrinytjaku tjukurrpa walytjaku, tjungurringkula wanantjaku kami tjaNaampa.\nWiya marrkuntjaku miitangku\nKampatjangkatarra palyara purinyarrinytjaku yanangu kutjupa ngurrarangku tjukurrpa\nyarrkalpayingkamarra mulyatangku. Tjamulu kamilu tjukurrpa tjunkupayi yara wangkarra\npiipangka. Matupurra ngantitja tjutangku yanga kanyintjaku, pana kutjupa ngurrarangku\nmulyatangku mantjira walytjarringkupayingkamarra.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.\nNaampa 28\nTjutakulampa ngaranyi tjukarurru nyinanytjaku kalypa yulykarra mingarrtjuwiya. Yanangu\nwaarrkangka ngaranyi. Waarrkaku mayutjungku tjukarurru katiyinkunytjaku\npungkunytjawiyangku. Yalatji palulamarra yanangu marungku kulintjaku ngalkinpalampa\nnyinanyi kuutangka waarrkarripayi tjutanya. Yalatji kulila walytja tjuta!\nTjinguru kutjupangku nyuntunya kuyara punganyi nyuntu tjakultjunku yirrkunytjikutu\npaluru tjana mantjilku nyuntupa luwiya ngalkinpa ngaranytjaku. Matupurra kuulangka\ntjuta tjarrpanytjaku nintirringkula kulintjaku. Kapamantangku tjukarurrungku\nyantayantantjaku, mingarrtjuwiyangku.\nPiipa ngaangka ngarrinyi wangka tina tjuta. Uwankarrangku kulira palunya tjutaku\ntjukarurru nyinanytjaku, wiya panypurangkula wantinytjaku.\nNaampa 29\nYanangu tjutala kaangkurrinytjaku, ngurra kutjungka nyinarra, yulykarra pungkunytjaku\nkaangkurringkula pungkunytjaku, mingarrtjuwiyangku. Tjukarurruwanangku yanangu kutjupa\ntjutawana, maruku tjulkuraku palya kaangkinytji nyinanytjaku. Waala kapamanta\nngurrarangku palyara ngaratjunutja wiya yatura kuyantjaku, kapikunu puu, payipi\ntjutatarra wiya yatura kuyantjaku.\nNaampa 30\nPiipa ngaangka ngarrinyi wangka tina tjuta. Uwankarrangku kulira yara palya tjutaku\ntjukarurru nyinanytjaku, wiya panypurangkula wantinytjaku.\nWangka ngaangku nganananya tjakultjunanyi rapa ngaranytjaku kutjupa tjuta nguwanpa.",
            "Image": "65650a69763929b594a127e8d5a7cded"
        }
    }
}
