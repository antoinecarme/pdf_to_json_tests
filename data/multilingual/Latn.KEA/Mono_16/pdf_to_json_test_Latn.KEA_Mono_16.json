{
    "MetaData": {
        "Author": null,
        "Creation_Date": 1581468767,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('MS-Gothic', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f3156826f42224424c45b9cc65aed628",
            "Index": 0,
            "Label": "1",
            "Size": [
                595.0,
                842.0
            ],
            "Text": "Declaraçon di mundo intêro di Dréto di tudo homi co tudo mudjer\nPadrinhado e porclamado num Assembleia Geral di quel grupo di trabadjo\nqui fazê quel Resoluçon 217A (III) di 10 di Dizembro di 1948\nPrimêro Comberso\nNu ta considrâ qui, riconhecimento di dignidadi qui ta fazê parti di\ntudo membro di família humano e di sês drêto qui ê igual e qui nu ca\npodê squecê, nem ficâ separado di el, ê fundamento di liberdadi, di\njustiça e di paz di riba di ês mundo;\nNu ta considrâ qui, disconhecimento e disprezo di drêto di tudo homi e\ndi tudo mudjer lêbanu pa fazê cusas di rundade qui bem raboltâ concença\ndi tudo Humanidadi. Nu sa ta spèrâ pa tchigâ um mundo undi tudo ser\nhumano ta bem podê ser libri di podê papiâ e di crêditâ, liberto di\nterror e sim medo di pássâ fomi e di miséria. Tudo ês cusa bem ta ser\nporclamado cuma um inspiraçon muto importanti pâ nôs tudo: pâ homi e pâ\nmudjer.\nNu ta considrâ qui ê essencial quel porteçon di drêto di homi e di\nmudjer dento di um rigimi di drêto, pamodi ês ca bem ta ser impurrado,\nnum ricurso supremo, pâ bai pa ribolta contra tirania e opresson.\nNu ta considrâ qui​ ê essencial si nu bem incorája quel disenvolvimemto di\nrelaçon di amizadi di naçon co naçon.\nNu ta considrâ qui, naquel Carta, tudo pôbo di \"Naçon Unido\" ta\nporclama, ôto bez, qui eres tem fé na drêto fundamental di homi e di\nmudjer, na dignidadi e na valor de tudo péssoa humano, na igualdadi di\ndrêto di homi e di mudjer, e ês diclara cuma ês sta resolvido pa bai\nfavorecê purgresso social e eres sa ta bai ránjâ midjor condiçon di bida\ndi pa dénto di muto más liberdadi.\nNu ta considrâ qui tudo Estado membro dês grupo ta compromête pa pormovê\nna cooperaçon co Organizaçon di Naçon Unido, quel ruspêto universal e\nefectivo di drêto e di liberdadi fundamental.\nNu ta considrâ qui um concepçon comum di êssi drêto e liberdadi ê di\nmuto más importança pa podê dâ completo satisfaçon pa essi compromisso.\nAssembleia Geral Nês Assembleia eres ta porclama qui, quel Declaraçon\nUniversal di Dreto di Homi (homi ô mudjer) cuma um ideal comun pa tchiga\nna tudo pobo e na tudo naçon, pamódi qui, tudo individu e tudo orgão di\nsociedadi, si ês tenê el constantimenti na sprito, ês debê sforçâ pa, na\nensino e na educaçon, ês podi bem disenvolvê ruspêto dês drêto e\nliberdadi e eres, podi pormovê, co midida porgressive di ordi nacional e\ninternacional, sê reconhecimento e sê aplicaçon universal e efective,\ntanto na meio di populaçon di própi estado membro cuma naquêl di tudo\nterritóri colocado debaixo di sês jurisdiçon.\nArtigo 1º\nTudo ser humano na ês mundo nacê libri e igual na sê dignidade e na sês\ndrêto. Na sês razon e na sês concénça, tudo arguem debê porcêdê pa co"
        },
        "1": {
            "Attributes": [
                "{'color': (0, 0, 0), 'font': ('MS-Gothic', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b641ca47a962a37fc4bdfd3017fcb765",
            "Index": 1,
            "Label": "2",
            "Size": [
                595.0,
                842.0
            ],
            "Text": "tudo guenti na sprito di fraternidadi.\nArtigo 2º\nTudo ser humano na ês mundo podi invocâ di drêto e di liberdadi qui sa\nta ser porclamado nês Declaraçon li, sem distinçon algum di ôto,\nnomeadamenti, di raça, di cor, si el ê homi ô mudjer, si el tem ôto\nlingua, di religion ô di ôto crença, di opinion política, ô ôto li, di\norija nacional ô social, di fortuna, di undi ê nacê ô di calquer ôto\nsituaçon.\nDispôs disso tudo, ninguêm ca podê bem fazê ningum distinçon\nfundamentado na statuto político, na cusas di tribunal qui ta tchomádo\n\"jurídico\", ô internacional, di país ô di naçon undi bu nacê, nim qui\nesse naçon ô território di naturalidade d​ ess péssoa mésmo qui essi país\nstâ indipendenti, ô stâ dibaxo di ordi di ôto, ô si el stâ libre ô\ndibaxo di algum limitaçõn di aôtoridadi, qui nu podê tchoma​ l \"di\nsoberania\".\nArtigo 3º\nTudo arguém tem drêto di sê bida, di tem liberdadi e, tem di tem\nsigurança di el própri.\nArtigo 4º\nNinguêm al podê ficâ scrabo ô na catibêro; ficâ scrabo ô tráto di scrabo\nê ca pirmitido, di calquer manêra qui bem ta ser.\nArtigo 5º\nNinguêm ca podê bem ser torturado nin podê tem castigo, ô bem tem\ntratamento di brutalidadi, tratamento horrive ou di disonra.\nArtigo 6º\nTudo homi di Deus tem drêto di ser conchido na tudo lugar di sê própri\npéssoa djusto tambê na cusas di tribunal.\nArtigo 7º\nTudo nôs é igual diante di lei e, sem distinçon, nu tem drêto pa igual\nporteçon pa ser difendido dento di lei. Tudo nôs tem drêto di bem ser\nportegido di mesma manêra, di calquer discriminaçon que podê bem alterâ\nès Declaraçon di qui nu sa tâ flâ e contra calquer fomentaçon pa fazê ès\ndiscriminaçon.\nArtigo 8º\nTudo guenti tem drêto pa ricurso efectivo di quêxa na jurisdiçon\nnacional compitenti, di tudo cusa qu​ ê sabê qui tâ violâ nôs drêto qui\ntem más fundamento e qui é reconhecido na lei ô na Constituiçon.\nArtigo 9º\nNinguêm podê, di calquer manêra, bai sêr lebádo pa prison, ô ficâ na\nprison, ô ser mandado di castigo pa longe di sê téra. (Es cusa li ê ta"
        },
        "2": {
            "Attributes": [
                "{'color': (0, 0, 0), 'font': ('MS-Gothic', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f6957b218ca89e7249a6ce692e6ae379",
            "Index": 2,
            "Label": "3",
            "Size": [
                595.0,
                842.0
            ],
            "Text": "tchomado di \"exílio\").\nArtigo 10º\nTudo péssoa tem drêto, por igual, qui sê causa bem ta ser judiciado na\nigualdade e publicamenti julgado num tribunal indipendenti e justo qui\nta bem dicidi di sês drêto e di sês obrigaçon ô di razon di calquer\nacusaçon na assunto di tribunal qui ês bem pô contra el.\nArtigo 11º\nTudo arguêm qui ta bem ser pontádo di um acçon di culpa, nu tem qui\npensa qu​\nel stâ nôcenti tó qui si culpa bem ficâ sclarecido dénto di lei\nna andamento di um porcesso público undi tudo garantia necessário di\ndifésa debê bem ser garantido pâ el.\nNinguêm al pode ser condenado por acçon ô por omisson, si na occasion\nqu​\nel ta fazêba el, tudo es cusa ca era proibido dénto di lei di si téra\nô di lei internacional. Di mesma manêra um djuiz ca podê sentenciâ\ncastigo más pêsado di quêl que divia di ser na hora qui quel delito baba\nta ser fêto.\nArtigo 12º\nNinguêm podê sofrê di intromisson arbitrário na sê bida di el própi, na\ndi sê familia, na domicilio di sel, ô na sê carta di correio, nim el ca\npodê ser tacádo na si honra e reputaçon. Ninguêm al pôdi tem intromisson\narbitrário na si bida di el própi, na si familia, na si casa ô na carta\ndi sel qui bem di correio, e ninguêm podê flâ mal di honra e reputaçon\ndi cada um. Contra tudo ès intromisson ô ataqui, tudo arguêm tem drêto\ndi ser portegido pa lei.\nArtigo 13º\nTudo arguêm tem drêto di àndâ pâ tudo lado, e di scôdjê si casa pa morâ\ndento di um Estado.\nTudo arguêm tem drêto di bandônâ calquer téra undi qu​ ê stâ, mesmo si ê\nundi ê nacê, e el tem drêto di bolta para si téra cando el crê.\nArtigo 14º\nTudo péssoa qui sa ta ser persiguido tem drêto di porcurâ e di benificiâ\ndi asilo na ôtos naçon.\nÊs drêto li ca podê, contudo, bai ta ser invocádo na caso di algum\nporcesso, qui el realmenti tem e qui dja tem crimi di drêto comum ô di\nactividadi contrário di finalidade e di licerce di Naçon Unido.\nArtigo 15º\nTudo individe tem drêto di tem sê nacionalidadi.\nNinguêm ca podê ser, arbitràriamenti, privado di sê nacionalidadi nim di\ndrêto di mudâ di nacionalidadi.\nArtigo 16º"
        },
        "3": {
            "Attributes": [
                "{'color': (0, 0, 0), 'font': ('MS-Gothic', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "050d90b50bde81759fb319676d418587",
            "Index": 3,
            "Label": "4",
            "Size": [
                595.0,
                842.0
            ],
            "Text": "A partir di idadi nòváti, tudo homi co tudo mudjer tem drêto di cása e\ndi construí sê família sem limitaçon nim di raça, nacionalidadi ô\nreligion. To-qui durâ casamento e na hora di sê separaçon ês dôs tem\nigual drêto.\nCasamento ca podê ser cèlèbrado sem libi e pleno consentimento di quês\nqui sa ta bai ser marido e mudjer na futur.\nFamília ê um elemento natural e fundamental num sociedadi e el tem drêto\ndi ser portegido di sociedadi e di Estado.\nArtigo 17º\nTudo péssoa, individual ô juntamenti, tem drêto di tem sê propriedade.\nNinguêm podi bem ta ser, arbitràriamenti, privado di sê propriedade.\nArtigo 18º\nTudo péssoa tem drêto di tem liberdadi di pensamento, di concénça e di\nreligion; ês drêto li ta implicâ liberdadi di mudâ di riligion ô di\nconvicçon, asi cumâ quel liberdadi di maniféstâ sê religion ô sê\nconvicçon, si el stâ só, el co el, ô cô ôtos, tanto na meio di público ô\nem particular, na qu​ ê ta fazê sempri, tudo dia, na sê religion e na quêl\nqui, na Portugal, ês ta tchomâ \"ritos\".\nArtigo 19º\nTudo individe tem drêto di tem liberdadi di opinion e di papiâ, sim\nporblema; assi el tem drêto di ca ser incomodado por causa di sês\nopinion e el pôdê porcurâ ricebê e spádjâ, sem consideraçon di frontêra,\ncalquer informaçon e idêa, di calquer modo qui el crê fazê êl.\nArtigo 20º\nTudo arguêm tem drêto na liberdadi di reunion e di associaçon co\nintençon di paz.\nNinguêm podi ser obrigado pa fazê parte di calquer associaçon.\nArtigo 21º\nTudo péssoa tem drêto di fazê parti na direçon di negôce público di sé\ntéra, quer direitamenti ô por intermédi di representanti librementi\nescodjido.\nTudo péssoa tem drêto di entrâ na funçon pública di sé téra,ô di sé\npaís.\nVontadi di pôbo ê quel licérce di ôtoridadi di poder di público; ê debe\nmostráno-el co eleiçon sério qui ta bem ser fêto, na tempo marcado, por\nvotaçon geral na condiçon di igualdadi co voto sicreto ô si-ma-dja um\nprocesso equivalenti podi garanti liberdadi di voto.\nArtigo 22º\nTudo guenti, qui ê mom di um sociedádi, tem drêto pâ tem segurança"
        },
        "4": {
            "Attributes": [
                "{'color': (0, 0, 0), 'font': ('MS-Gothic', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "d9b22a306bd6bf3fa4f64b94fad056c8",
            "Index": 4,
            "Label": "5",
            "Size": [
                595.0,
                842.0
            ],
            "Text": "social e el pôdê, dénto di lei, com tudo ligitimidade, exigi satisfaçon\ndi sês drêto economico na sociedádi e di cultura indispensave, graça qui\nnu tem qui dâ na esforço nacional e na cooperaçon internacional, di\nharmonia co organizaçon e co recurso di cada país.\nArtigo 23º\nTudo guenti tem di tem trabadjo, di podê scodjê sê trabadjo, co condiçon\nigual e qui podê satisfazêl na trabadjo e el podê tem proteçon contra\nfalta di trabadjo. (disemprego)\nTudo arguêm tem drêto, sim discriminaçon ninhum, pâ tem salário di\nharmonia co sê trabadjo. Salário igual pa trabadjo igual.\nQuem qui trabadja tem drêto di tem remuneraçon equitativo e satisfatório\npa podê pirmiti pa el e pâ sê família um existença conformi co dignidadi\nhumano e, completado, si for possive, co tudo ôto meio di porteçon\nsocial.\nTudo péssoa tem drêto di fundâ co ôtos péssoa, quel sindicato, e di bem\nfiliâ na sindicato qui ta bem difendi sês interessi.\nArtigo 24º\nTudo péssoa tem drêto pâ discansa e pa sê lazer e, naturalmente, ê tem\nlimitaçon qui nu ta cêta, qui ê quel di duraçon di trabadjo e di féria,\nqui ês tem obrigaçon di pagano.\nArtigo 25º\nTudo péssoa tem drêto pa tem um condiçon di bida suficienti pa da​ l\nsigurança pâ êl e pâ família, na saúde e na larguéza, principalmenti na\nqui nu ta cumé, na nôs rôpa, pa tem undi el podê alôjâ arguêm, pa ser\nsistido pâ dôtor e tambê na serviço social necessáre, e ê tem drêto na\nsigurança social si el sta sim trabadjo, tambê na doénça, e inda naquel\nqui ê estropiado, qui câ tem marido, qui stâ na bedjiça, ô nôtos caso,\ndi perdê manêra di tem meio di subsistença, por cusa qui podê ser\nindipendenti di sê vontade.\nMaternidade e infança tem drêto di tem djuda e di ser amparado co muto\ncudado. Tudo minino qui nacê dénto ô fora di casamento, ta goza di mésmo\nporteçon social.\nArtigo 26º\nTudo péssoa tem drêto pa tem educaçon. Educaçon débê di ser di graça,\npelo menos quel qui ê parcêdo co quel di scóla elementar fundamental.\nQuel scola elementar ê obrigatóre. E n​ es scóla técnica e profissional\ndêbê di ser pa tudo criança sem distinçon; pa nu èntrâ num scóla\nsuperior, el dèbè stâ aberto pâ tudo guenti por igual e, segundo sês\ncapacidadi e sês merecimento.\nEducaçon debê pontâ pa espádjâ um completo expanson di personalidadi di\ntudo homi co tudo mudjer e pa reforçâ drêto e liberdadi fundamental di\ntudo homi co tudo mudjer e di liberdadi di más fundamento e ê debê djuda\npa nu compreendê midjor quel tolerância e amizadi di naçon co naçon e di"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "5b2791dcb17f430f02f62c2524d86ad3",
            "Index": 5,
            "Label": "6",
            "Size": [
                595.0,
                842.0
            ],
            "Text": "tudo grupo racial ou di riligion como tambê quel crescimento di\nactividadi di Naçon Unido pa conserbâ paz.\nPai co mai tem prioridadi di tem drêto pa scodjê calquer educaçon pâ dâ\nsês fidjo ô fidja.\nArtigo 27º\nTudo pessoa tem drêto di tomâ, parti librimenti, na bida cultural di\ncomunidadi, di gozâ tudo arte e di participâ na porgréss di ciença e na\nbenéfice qui podê resulta di tudo ês cusa li.\nTudo guenti tem drêto di ser portegido na sê interesse moral e material\nqui podê stâ ligado na calquer produção di cusas de ciença, di escrita\nou di arte di sê lavra.\nArtigo 28º\nTudo péssoa tem drêto pâ bem pô, na plano social e na plano\ninternacional, um órdi qui podê ser capaz di tornâ completamente\nefectivo tudo drêto e liberdadi qui nu cabà di flâ nês Declaraçon li.\nArtigo 29º\nUm péssoa tem obrigaçon pâ co sê comunidade, fora di onde ê ca tem\npossibilidadi di tem quel libri e completo desenvolvimento di sê\npersonalidadi.\nNa exercice dessi drêto e cando é ta gozâ essi liberdadi, ninguêm podê\nfica dipendenti, sinau naquel limitaçon fêto e estabilicido,\nexclusivamenti pa fazê pormoçon di reconhecimento e quel respêto di\ndrêto e liberdadi di ôtos guenti pâ podê satisfazê quês exigença justo\ndi môral, di ordi pública e di bem-estar num sociedadi democrata.\nEm ninhum caso essi drêto e liberdadi ta bem podê ser exercido em\ncontrário di fim e di princípos di Naçon Unido.\nArtigo 30º\nNingum disposiçon di êss Declaraçon li, podê bem ta ser intendido di um\nmanêra qui podê bem involvê pa calquer Estado, grupo di guente ô um sô\npéssoa, quel drêto di bem fazê calquer actividade ô di particâ algum\ncusa qui podê bem destroncâ drêto e liberdadi qui nu sa tâ cabâ di flâ."
        }
    }
}
