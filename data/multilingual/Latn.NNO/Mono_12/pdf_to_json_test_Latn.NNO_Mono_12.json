{
    "MetaData": {
        "Author": null,
        "Creation_Date": 1581469654,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "dd54436e9caea2515c1608d87904efba",
            "Index": 0,
            "Label": "1",
            "Size": [
                595.0,
                842.0
            ],
            "Text": "DEN INTERNASJONALE FRÅSEGNA OM MENNESKERETTANE\nINNLEIING\nDå det å godkjenne det naturlege menneskeverdet med like og umissande rettar for alle menneske\npå jorda er grunnlaget for fridom, rettferd og fred i verda,\nog då hån og vørdsløyse mot menneskerettane har ført til barbariske handlingar som har skaka\nsamvitet til menneskeretta, er framvoksteren i den verda der menneska skal ha talefridom og\ntrusfridom og vere løyste frå otte og naud, kunngjord som det høgste målet for kvart menneske,\nog då det er nødvendig at menneskerettane blir verna om av lover slik at menneska ikkje blir\ntvinga til å finne den siste utvegen i å gjere opprør mot tyranni og trælekår,\nog då det er nødvendig å arbeide for betre tilhøve mellom nasjonane,\nog då folka i Dei Sameinte Nasjonane har stadfest trua si i denne pakta, på grunnleggjande\nmenneskerettar, på menneskeverd og på same rett for mann og kvinne, og har vedteke å arbeide\nfor sosiale framsteg og betre levevilkår i større fridom,\nog då medlemsstatane har bunde seg til å fremje allmenn vørdnad for pakta og halde seg etter\nmenneskerettane og den grunnleggjande fridomen i samarbeid med Dei Sameinte Nasjonane,\nog då denne retten og fridomen må bli godkjend av alle dersom pakta skal bli røyndom,\nKUNNGJER\nGENERALFORSAMLINGA\nDEN INTERNASJONALE FRÅSEGNA OM MENNESKERETTANE, som skal peike mot eit sams mål for alle folk\nog nasjonar. Fråsegna må alltid vere i tankane til den einskilde og dei styrande og få dei til\nå styrkje vørdnaden for rett og fridom gjennom undervisning og oppseding. Dei skal syte for at\nfråsegna blir allment kjend og etterlevd både i medlemslanda og i tilsynsområda, og arbeide\ntrufast med dette både på nasjonalt og internasjonalt grunnlag.\nArtikkel 1.\nAlle menneske er fødde til fridom og med same menneskeverd og menneskerettar. Dei har fått\nfornuft og samvit og skal leve med kvarandre som brør.\nArtikkel 2.\nKvar einskild har krav på all den rett og fridom som fråsegna nemner, utan skilnad av noko slag\npå grunn av rase, farge, kjønn, språk, religion, politisk syn eller anna meining, nasjonalt\neller sosialt opphav, eigedom, fødsel eller andre tilhøve.\nDen politiske stoda, lovverket eller dei internasjonale påboda eit land lever under, kan ikkje\nvere påskott til at det blir gjort skilnad på nokon i det landet eller området han høyrer til,\nanten landet har sjølvstende, står under tilsyn, er ikkje-sjølvstyrt eller sjølvstyret er\navgrensa på nokon annan måte.\nArtikkel 3.\nAlle har rett til liv, fridom og personleg tryggleik.\nArtikkel 4.\nIngen skal haldast i slaveri eller trældom. Slaveri og slavehandel av alle slag er forbode.\nArtikkel 5.\nIngen må torturerast, pinast eller straffast på umenneskeleg eller nedsetjande vis.\nArtikkel 6.\nAlle menneske har krav på at domstolane alle stader godtek dei som rettssubjekt.\nArtikkel 7.\nAlle er like for lova og har krav på same rettsvern, utan skilnad av noko slag. Alle har krav\npå same vern mot at det blir gjort skilnad på folk i strid med denne fråsegna, og vern mot\ntiltak som ber i seg ein slik fare.\nArtikkel 8."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "480a1d4413811a4ea3566030b6d875e2",
            "Index": 1,
            "Label": "2",
            "Size": [
                595.0,
                842.0
            ],
            "Text": "Alle har rett til å få fullgod hjelp frå dei lovlege nasjonale domstolane når det gjeld\nhandlingar som krenkjer den retten den einskilde har fått i grunnlova eller lovverket elles.\nArtikkel 9.\nIngan må utan lov og rett arresterast, setjast i fengsel eller visast ut or landet.\nArtikkel 10.\nAlle har same rett til å få saka si rettferdig og offentleg granska av ein sjølvstendig og\nupartisk domstol, både når det er pliktene og retten til den einskilde som skal fastsetjast, og\nnår det er reist klagemål mot han.\nArtikkel 11.\nDen som er klaga for ei straffbar handling, har rett til å bli rekna som skuldlaus til ein\noffentleg domstol, der han har fått full trygd for retten til å forsvare seg, har prova at han\ner skuldig etter lova.\nIngen skal kjennast skuldig i ei straffbar handling når det han har gjort eller forsømt ikkje\nstreid mot nasjonal lov eller folkeretten på den tida det hende. Han må heller ikkje dømast\nhardare enn det lova gav høve til då den straffbare handlinga vart utførd.\nArtikkel 12.\nIngen skal lide under vilkårleg innblanding frå andre, anten det gjeld hans eigen person,\nfamilie, heim, brevskifte, eller åtak på ære og omdøme. Alle har krav på at lova vernar dei mot\nslik innblanding eller slike åtak.\nArtikkel 13.\nAlle menneske har rett til å ferdast fritt og til å velje bustad innafor grensene i sitt eige\nland.\nDet skal også vere full rett til å reise ut or det landet ein bur i, same kva land det er, og\ntil å vende attende til sitt eige land.\nArtikkel 14.\nAlle som blir forfølgde har rett til å søkje og ta imot asyl i eit anna land.\nDenne retten gjeld ikkje i rettssakar som har røynleg grunnlag i upolitiske brotsverk eller\nhandlingar som strir mot formålet og prinsippet til Dei Sameinte Nasjonane.\nArtikkel 15.\nAlle har rett til eit statsborgarskap.\nIngen skal misse statsborgarskapet sitt vilkårleg, eller bli nekta retten til å endre det.\nArtikkel 16.\nVaksne menn og kvinner har rett til å gifte seg og skipe familie utan avgrensing av noko slag\npå grunn av rase, nasjonalitet eller religion. Dei har krav på dei same rettane når det gjeld\nekteskapet, både så lenge ekteskapet varer og medan det blir løyst opp.\nEkteskapet må berre kome i stand etter fritt og fullt samtykke frå begge partar.\nFamilien er den naturlege og grunnleggjande eininga i samfunnet og har krav på at staten og\nsamfunnet vernar om det.\nArtikkel 17.\nAlle har rett til å ha eigedom åleine og saman med andre.\nIngen skal vilkårleg bli fråteken eigedomen sin.\nArtikkel 18.\nAlle har rett til tankefridom, samvitsfridom og religionfridom. Denne retten gjeld fridom til å\nendre religion eller tru, og fridom til å målbere sin eigen religion eller si eiga truslære i\ngjerning og framferd, anten åleine eller saman med andre, offentleg eller privat.\nArtikkel 19.\nAlle skal ha meinings- og ytringsfridom. Denne retten gjeld fridom til å ha meiningar utan"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "dbfc1ac42db7a04fd21932c203485e29",
            "Index": 2,
            "Label": "3",
            "Size": [
                595.0,
                842.0
            ],
            "Text": "innblanding, til å søkje, ta imot og gjere kjent opplysningar og idear gjennom alle dei\ninformasjonskanalar som finst, og på tvers av alle grenser.\nArtikkel 20.\nAlle har rett til fritt å vere med på møte og i organisasjonar med fredelege formål.\nIngen kan tvingast inn i ein organisasjon.\nArtikkel 21.\nAlle skal ha rett til å vere med på å styre landet sitt, beinveges eller gjennom talsmenn som\ner peika ut i frie val.\nAlle skal ha same retten til å gjere teneste i offentlege ombod i landet sitt.\nFolkeviljen skal vere grunnlaget for den makta som er lagd til styremaktene. Folkeviljen skal\nkome til syne gjennom regelfaste og røynlege val, som er grunna på allmenn og lik røysterett i\nløynlege val eller på annan jamgod røystemåte.\nArtikkel 22.\nKvar einskild medlem i samfunnet har rett til sosial tryggleik, og har krav på at dei\nøkonomiske, sosiale og kulturelle godane, som han ikkje kan vere utan om han skal ha vørdnad\nfor seg sjølv og styrke den personlege karakteren sin, blir løyste gjennom nasjonale tiltak og\ninternasjonalt samarbeid i samsvar med det kvar stat maktar.\nArtikkel 23.\nAlle har rett til arbeid, til fritt å velje yrke, til rettferdige og gode arbeidstilhøve og\nvern mot arbeidsløyse.\nAlle har same rett til å få lik betaling for likt arbeid, utan skilnad av noko slag.\nDen som arbeider har krav på rettferdig og god betaling, så han kan syte for familien sin og\nseg sjølv på ein menneskeverdig måte, og om det trengst, få hjelp gjennom andre og utfyllande\nsosiale midlar.\nAlle har rett til å skipe og melde seg inn i fagforeningar for å verne interessene sine.\nArtikkel 24.\nAlle har rett til kvile og fritid, og dermed til ei rimeleg avgrensa arbeidstid, og til ferie\nmed løn.\nArtikkel 25.\nAlle har rett til ein levestandard som kan tryggje helsa og velværet til forsytaren og familien\nhans, og gje dei mat, klede, hus, helsestell og nødvendige sosiale trygder ved arbeidsløyse,\nuføre, dødsfall, alderdom eller andre tilhøve som skiplar livskåra, og som forsytaren ikkje er\nherre over.\nMor og barn har rett til særskild omsorg og hjelp. Alle barn skal ha same sosiale vern, anten\ndei er fødde i eller utafor ekteskapet.\nArtikkel 26.\nAlle har rett til undervisning. Opplæringa skal vere kostnadsfri, i det minste i den allmenne\ngrunnskulen. Den elementære undervisninga skal vere pliktig for alle. Alle skal ha høve til å\nfå fagopplæring, og det skal vere like vilkår for alle til å få høgre utdaning, alt etter dei\nevnene dei har.\nUndervisninga skal ha til mål å styrkje den menneskelege personlegdomen og auke vørdnaden for\nmenneskerettane og den grunnleggjande fridomen, fremje skjønsemd, toleranse og venskap mellom\nalle nasjonar, folkeslag og religiøse grupper og stø fredsarbeidet til Dei Sameinte Nasjonane.\nForeldra har førsteretten til å velje kva slag opplæring barna deira skal få.\nArtikkel 27.\nAlle har rett til fritt å vere med i det kulturelle livet i samfunnet, til å nyte kunst og til\nå få sin part av dei vitskaplege nyvinningane og godane som følgjer med dei.\nKvar einskild har rett til å få verna dei moralske og materielle interessene som han har skapt\nseg gjennom vitskapleg, litterært eller kunstnarleg arbeid."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "a1c6279c557f68ffdcf4b209cbc1ae25",
            "Index": 3,
            "Label": "4",
            "Size": [
                595.0,
                842.0
            ],
            "Text": "Artikkel 28.\nAlle har krav på å få leve under slike sosiale kår og internasjonale tilhøve at dei fullt ut\nkan gjere til røyndom retten og fridomen i denne fråsegna.\nArtikkel 29.\nAlle har plikter andsynes samfunnet, då personlegdomen til den einskilde einast der kan få frie\nog fullgode voksterkår.\nRetten og fridomen til den einskilde skal ikkje vere avgrensa av anna enn det lova tydeleg slår\nfast for å tryggje den vørdnaden alle andre har krav på når det gjeld rett og fridom, og dei\nkrav som eit demokratisk samfunn med rette kan setje til moral, offentleg orden og allmenn\nvelferd.\nDenne retten og fridomen kan ikkje i noko høve nyttast i strid med formålet og prinsippet til\nDei Sameinte Nasjonane.\nArtikkel 30.\nIkkje noko i denne fråsegna må tolkast slik at det gjev stat, grupper eller einskildmenneske\nrett til å vere med på tiltak eller handlingar av noko slag som har til mål å øydeleggje den\nretten og fridomen som denne fråsegna stadfester."
        }
    }
}
