{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469642,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "DEN INTERNASJONALE FR\u00c5SEGNA OM MENNESKERETTANE\nINNLEIING\nD\u00e5 det \u00e5 godkjenne det naturlege menneskeverdet med like og umissande rettar for alle menneske p\u00e5 jorda er grunnlaget for fridom, rettferd\nog fred i verda,\nog d\u00e5 h\u00e5n og v\u00f8rdsl\u00f8yse mot menneskerettane har f\u00f8rt til barbariske handlingar som har skaka samvitet til menneskeretta, er framvoksteren i\nden verda der menneska skal ha talefridom og trusfridom og vere l\u00f8yste fr\u00e5 otte og naud, kunngjord som det h\u00f8gste m\u00e5let for kvart menneske,\nog d\u00e5 det er n\u00f8dvendig at menneskerettane blir verna om av lover slik at menneska ikkje blir tvinga til \u00e5 finne den siste utvegen i \u00e5 gjere\noppr\u00f8r mot tyranni og tr\u00e6lek\u00e5r,\nog d\u00e5 det er n\u00f8dvendig \u00e5 arbeide for betre tilh\u00f8ve mellom nasjonane,\nog d\u00e5 folka i Dei Sameinte Nasjonane har stadfest trua si i denne pakta, p\u00e5 grunnleggjande menneskerettar, p\u00e5 menneskeverd og p\u00e5 same rett\nfor mann og kvinne, og har vedteke \u00e5 arbeide for sosiale framsteg og betre levevilk\u00e5r i st\u00f8rre fridom,\nog d\u00e5 medlemsstatane har bunde seg til \u00e5 fremje allmenn v\u00f8rdnad for pakta og halde seg etter menneskerettane og den grunnleggjande fridomen\ni samarbeid med Dei Sameinte Nasjonane,\nog d\u00e5 denne retten og fridomen m\u00e5 bli godkjend av alle dersom pakta skal bli r\u00f8yndom,\nKUNNGJER\nGENERALFORSAMLINGA\nDEN INTERNASJONALE FR\u00c5SEGNA OM MENNESKERETTANE, som skal peike mot eit sams m\u00e5l for alle folk og nasjonar. Fr\u00e5segna m\u00e5 alltid vere i\ntankane til den einskilde og dei styrande og f\u00e5 dei til \u00e5 styrkje v\u00f8rdnaden for rett og fridom gjennom undervisning og oppseding. Dei skal\nsyte for at fr\u00e5segna blir allment kjend og etterlevd b\u00e5de i medlemslanda og i tilsynsomr\u00e5da, og arbeide trufast med dette b\u00e5de p\u00e5 nasjonalt\nog internasjonalt grunnlag.\nArtikkel 1.\nAlle menneske er f\u00f8dde til fridom og med same menneskeverd og menneskerettar. Dei har f\u00e5tt fornuft og samvit og skal leve med kvarandre som\nbr\u00f8r.\nArtikkel 2.\nKvar einskild har krav p\u00e5 all den rett og fridom som fr\u00e5segna nemner, utan skilnad av noko slag p\u00e5 grunn av rase, farge, kj\u00f8nn, spr\u00e5k,\nreligion, politisk syn eller anna meining, nasjonalt eller sosialt opphav, eigedom, f\u00f8dsel eller andre tilh\u00f8ve.\nDen politiske stoda, lovverket eller dei internasjonale p\u00e5boda eit land lever under, kan ikkje vere p\u00e5skott til at det blir gjort skilnad\np\u00e5 nokon i det landet eller omr\u00e5det han h\u00f8yrer til, anten landet har sj\u00f8lvstende, st\u00e5r under tilsyn, er ikkje-sj\u00f8lvstyrt eller sj\u00f8lvstyret\ner avgrensa p\u00e5 nokon annan m\u00e5te.\nArtikkel 3.\nAlle har rett til liv, fridom og personleg tryggleik.\nArtikkel 4.\nIngen skal haldast i slaveri eller tr\u00e6ldom. Slaveri og slavehandel av alle slag er forbode.\nArtikkel 5.\nIngen m\u00e5 torturerast, pinast eller straffast p\u00e5 umenneskeleg eller nedsetjande vis.\nArtikkel 6.\nAlle menneske har krav p\u00e5 at domstolane alle stader godtek dei som rettssubjekt.\nArtikkel 7.\nAlle er like for lova og har krav p\u00e5 same rettsvern, utan skilnad av noko slag. Alle har krav p\u00e5 same vern mot at det blir gjort skilnad p\u00e5\nfolk i strid med denne fr\u00e5segna, og vern mot tiltak som ber i seg ein slik fare.\nArtikkel 8.\nAlle har rett til \u00e5 f\u00e5 fullgod hjelp fr\u00e5 dei lovlege nasjonale domstolane n\u00e5r det gjeld handlingar som krenkjer den retten den einskilde\nhar f\u00e5tt i grunnlova eller lovverket elles.\nArtikkel 9.\nIngan m\u00e5 utan lov og rett arresterast, setjast i fengsel eller visast ut or landet.\nArtikkel 10.\nAlle har same rett til \u00e5 f\u00e5 saka si rettferdig og offentleg granska av ein sj\u00f8lvstendig og upartisk domstol, b\u00e5de n\u00e5r det er pliktene og\nretten til den einskilde som skal fastsetjast, og n\u00e5r det er reist klagem\u00e5l mot han.\nArtikkel 11.\nDen som er klaga for ei straffbar handling, har rett til \u00e5 bli rekna som skuldlaus til ein offentleg domstol, der han har f\u00e5tt full trygd\nfor retten til \u00e5 forsvare seg, har prova at han er skuldig etter lova.\nIngen skal kjennast skuldig i ei straffbar handling n\u00e5r det han har gjort eller fors\u00f8mt ikkje streid mot nasjonal lov eller folkeretten p\u00e5\nden tida det hende. Han m\u00e5 heller ikkje d\u00f8mast hardare enn det lova gav h\u00f8ve til d\u00e5 den straffbare handlinga vart utf\u00f8rd.\nArtikkel 12.\nIngen skal lide under vilk\u00e5rleg innblanding fr\u00e5 andre, anten det gjeld hans eigen person, familie, heim, brevskifte, eller \u00e5tak p\u00e5 \u00e6re og\nomd\u00f8me. Alle har krav p\u00e5 at lova vernar dei mot slik innblanding eller slike \u00e5tak.\nArtikkel 13.\nAlle menneske har rett til \u00e5 ferdast fritt og til \u00e5 velje bustad innafor grensene i sitt eige land.\nDet skal ogs\u00e5 vere full rett til \u00e5 reise ut or det landet ein bur i, same kva land det er, og til \u00e5 vende attende til sitt eige land.\nArtikkel 14.\nAlle som blir forf\u00f8lgde har rett til \u00e5 s\u00f8kje og ta imot asyl i eit anna land.\nDenne retten gjeld ikkje i rettssakar som har r\u00f8ynleg grunnlag i upolitiske brotsverk eller handlingar som strir mot form\u00e5let og prinsippet\ntil Dei Sameinte Nasjonane.",
            "Image": "1ec443de74e77d437981fc549714ed7f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Artikkel 15.\nAlle har rett til eit statsborgarskap.\nIngen skal misse statsborgarskapet sitt vilk\u00e5rleg, eller bli nekta retten til \u00e5 endre det.\nArtikkel 16.\nVaksne menn og kvinner har rett til \u00e5 gifte seg og skipe familie utan avgrensing av noko slag p\u00e5 grunn av rase, nasjonalitet eller\nreligion. Dei har krav p\u00e5 dei same rettane n\u00e5r det gjeld ekteskapet, b\u00e5de s\u00e5 lenge ekteskapet varer og medan det blir l\u00f8yst opp.\nEkteskapet m\u00e5 berre kome i stand etter fritt og fullt samtykke fr\u00e5 begge partar.\nFamilien er den naturlege og grunnleggjande eininga i samfunnet og har krav p\u00e5 at staten og samfunnet vernar om det.\nArtikkel 17.\nAlle har rett til \u00e5 ha eigedom \u00e5leine og saman med andre.\nIngen skal vilk\u00e5rleg bli fr\u00e5teken eigedomen sin.\nArtikkel 18.\nAlle har rett til tankefridom, samvitsfridom og religionfridom. Denne retten gjeld fridom til \u00e5 endre religion eller tru, og fridom til \u00e5\nm\u00e5lbere sin eigen religion eller si eiga trusl\u00e6re i gjerning og framferd, anten \u00e5leine eller saman med andre, offentleg eller privat.\nArtikkel 19.\nAlle skal ha meinings- og ytringsfridom. Denne retten gjeld fridom til \u00e5 ha meiningar utan innblanding, til \u00e5 s\u00f8kje, ta imot og gjere kjent\nopplysningar og idear gjennom alle dei informasjonskanalar som finst, og p\u00e5 tvers av alle grenser.\nArtikkel 20.\nAlle har rett til fritt \u00e5 vere med p\u00e5 m\u00f8te og i organisasjonar med fredelege form\u00e5l.\nIngen kan tvingast inn i ein organisasjon.\nArtikkel 21.\nAlle skal ha rett til \u00e5 vere med p\u00e5 \u00e5 styre landet sitt, beinveges eller gjennom talsmenn som er peika ut i frie val.\nAlle skal ha same retten til \u00e5 gjere teneste i offentlege ombod i landet sitt.\nFolkeviljen skal vere grunnlaget for den makta som er lagd til styremaktene. Folkeviljen skal kome til syne gjennom regelfaste og r\u00f8ynlege\nval, som er grunna p\u00e5 allmenn og lik r\u00f8ysterett i l\u00f8ynlege val eller p\u00e5 annan jamgod r\u00f8ystem\u00e5te.\nArtikkel 22.\nKvar einskild medlem i samfunnet har rett til sosial tryggleik, og har krav p\u00e5 at dei \u00f8konomiske, sosiale og kulturelle godane, som han\nikkje kan vere utan om han skal ha v\u00f8rdnad for seg sj\u00f8lv og styrke den personlege karakteren sin, blir l\u00f8yste gjennom nasjonale tiltak og\ninternasjonalt samarbeid i samsvar med det kvar stat maktar.\nArtikkel 23.\nAlle har rett til arbeid, til fritt \u00e5 velje yrke, til rettferdige og gode arbeidstilh\u00f8ve og vern mot arbeidsl\u00f8yse.\nAlle har same rett til \u00e5 f\u00e5 lik betaling for likt arbeid, utan skilnad av noko slag.\nDen som arbeider har krav p\u00e5 rettferdig og god betaling, s\u00e5 han kan syte for familien sin og seg sj\u00f8lv p\u00e5 ein menneskeverdig m\u00e5te, og om\ndet trengst, f\u00e5 hjelp gjennom andre og utfyllande sosiale midlar.\nAlle har rett til \u00e5 skipe og melde seg inn i fagforeningar for \u00e5 verne interessene sine.\nArtikkel 24.\nAlle har rett til kvile og fritid, og dermed til ei rimeleg avgrensa arbeidstid, og til ferie med l\u00f8n.\nArtikkel 25.\nAlle har rett til ein levestandard som kan tryggje helsa og velv\u00e6ret til forsytaren og familien hans, og gje dei mat, klede, hus,\nhelsestell og n\u00f8dvendige sosiale trygder ved arbeidsl\u00f8yse, uf\u00f8re, d\u00f8dsfall, alderdom eller andre tilh\u00f8ve som skiplar livsk\u00e5ra, og som\nforsytaren ikkje er herre over.\nMor og barn har rett til s\u00e6rskild omsorg og hjelp. Alle barn skal ha same sosiale vern, anten dei er f\u00f8dde i eller utafor ekteskapet.\nArtikkel 26.\nAlle har rett til undervisning. Oppl\u00e6ringa skal vere kostnadsfri, i det minste i den allmenne grunnskulen. Den element\u00e6re undervisninga\nskal vere pliktig for alle. Alle skal ha h\u00f8ve til \u00e5 f\u00e5 fagoppl\u00e6ring, og det skal vere like vilk\u00e5r for alle til \u00e5 f\u00e5 h\u00f8gre utdaning, alt\netter dei evnene dei har.\nUndervisninga skal ha til m\u00e5l \u00e5 styrkje den menneskelege personlegdomen og auke v\u00f8rdnaden for menneskerettane og den grunnleggjande\nfridomen, fremje skj\u00f8nsemd, toleranse og venskap mellom alle nasjonar, folkeslag og religi\u00f8se grupper og st\u00f8 fredsarbeidet til Dei Sameinte\nNasjonane.\nForeldra har f\u00f8rsteretten til \u00e5 velje kva slag oppl\u00e6ring barna deira skal f\u00e5.\nArtikkel 27.\nAlle har rett til fritt \u00e5 vere med i det kulturelle livet i samfunnet, til \u00e5 nyte kunst og til \u00e5 f\u00e5 sin part av dei vitskaplege\nnyvinningane og godane som f\u00f8lgjer med dei.\nKvar einskild har rett til \u00e5 f\u00e5 verna dei moralske og materielle interessene som han har skapt seg gjennom vitskapleg, litter\u00e6rt eller\nkunstnarleg arbeid.\nArtikkel 28.\nAlle har krav p\u00e5 \u00e5 f\u00e5 leve under slike sosiale k\u00e5r og internasjonale tilh\u00f8ve at dei fullt ut kan gjere til r\u00f8yndom retten og fridomen i\ndenne fr\u00e5segna.\nArtikkel 29.\nAlle har plikter andsynes samfunnet, d\u00e5 personlegdomen til den einskilde einast der kan f\u00e5 frie og fullgode voksterk\u00e5r.\nRetten og fridomen til den einskilde skal ikkje vere avgrensa av anna enn det lova tydeleg sl\u00e5r fast for \u00e5 tryggje den v\u00f8rdnaden alle andre\nhar krav p\u00e5 n\u00e5r det gjeld rett og fridom, og dei krav som eit demokratisk samfunn med rette kan setje til moral, offentleg orden og allmenn\nvelferd.",
            "Image": "69713bab69259516d79a496b7c0503e6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Denne retten og fridomen kan ikkje i noko h\u00f8ve nyttast i strid med form\u00e5let og prinsippet til Dei Sameinte Nasjonane.\nArtikkel 30.\nIkkje noko i denne fr\u00e5segna m\u00e5 tolkast slik at det gjev stat, grupper eller einskildmenneske rett til \u00e5 vere med p\u00e5 tiltak eller handlingar\nav noko slag som har til m\u00e5l \u00e5 \u00f8ydeleggje den retten og fridomen som denne fr\u00e5segna stadfester.",
            "Image": "261468fff8876442b057c795eda9dd72"
        }
    }
}
