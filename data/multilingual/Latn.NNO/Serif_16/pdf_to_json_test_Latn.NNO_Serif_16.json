{
    "MetaData": {
        "Author": null,
        "Creation_Date": 1581469719,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7858ad9d90e951600b8ad1a4b9bc21ff",
            "Index": 0,
            "Label": "1",
            "Size": [
                595.0,
                842.0
            ],
            "Text": "DEN INTERNASJONALE FRÅSEGNA OM MENNESKERETTANE\nINNLEIING\nDå det å godkjenne det naturlege menneskeverdet med like og umissande rettar for\nalle menneske på jorda er grunnlaget for fridom, rettferd og fred i verda,\nog då hån og vørdsløyse mot menneskerettane har ført til barbariske handlingar som\nhar skaka samvitet til menneskeretta, er framvoksteren i den verda der menneska\nskal ha talefridom og trusfridom og vere løyste frå otte og naud, kunngjord som det\nhøgste målet for kvart menneske,\nog då det er nødvendig at menneskerettane blir verna om av lover slik at menneska\nikkje blir tvinga til å finne den siste utvegen i å gjere opprør mot tyranni og trælekår,\nog då det er nødvendig å arbeide for betre tilhøve mellom nasjonane,\nog då folka i Dei Sameinte Nasjonane har stadfest trua si i denne pakta, på\ngrunnleggjande menneskerettar, på menneskeverd og på same rett for mann og\nkvinne, og har vedteke å arbeide for sosiale framsteg og betre levevilkår i større\nfridom,\nog då medlemsstatane har bunde seg til å fremje allmenn vørdnad for pakta og halde\nseg etter menneskerettane og den grunnleggjande fridomen i samarbeid med Dei\nSameinte Nasjonane,\nog då denne retten og fridomen må bli godkjend av alle dersom pakta skal bli\nrøyndom,\nKUNNGJER\nGENERALFORSAMLINGA\nDEN INTERNASJONALE FRÅSEGNA OM MENNESKERETTANE, som skal peike mot\neit sams mål for alle folk og nasjonar. Fråsegna må alltid vere i tankane til den\neinskilde og dei styrande og få dei til å styrkje vørdnaden for rett og fridom gjennom\nundervisning og oppseding. Dei skal syte for at fråsegna blir allment kjend og\netterlevd både i medlemslanda og i tilsynsområda, og arbeide trufast med dette både\npå nasjonalt og internasjonalt grunnlag.\nArtikkel 1.\nAlle menneske er fødde til fridom og med same menneskeverd og menneskerettar.\nDei har fått fornuft og samvit og skal leve med kvarandre som brør.\nArtikkel 2.\nKvar einskild har krav på all den rett og fridom som fråsegna nemner, utan skilnad av\nnoko slag på grunn av rase, farge, kjønn, språk, religion, politisk syn eller anna\nmeining, nasjonalt eller sosialt opphav, eigedom, fødsel eller andre tilhøve.\nDen politiske stoda, lovverket eller dei internasjonale påboda eit land lever under,\nkan ikkje vere påskott til at det blir gjort skilnad på nokon i det landet eller området\nhan høyrer til, anten landet har sjølvstende, står under tilsyn, er ikkje-sjølvstyrt eller\nsjølvstyret er avgrensa på nokon annan måte."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a86046754410a7ca30b540a0b69a0f86",
            "Index": 1,
            "Label": "2",
            "Size": [
                595.0,
                842.0
            ],
            "Text": "Artikkel 3.\nAlle har rett til liv, fridom og personleg tryggleik.\nArtikkel 4.\nIngen skal haldast i slaveri eller trældom. Slaveri og slavehandel av alle slag er\nforbode.\nArtikkel 5.\nIngen må torturerast, pinast eller straffast på umenneskeleg eller nedsetjande vis.\nArtikkel 6.\nAlle menneske har krav på at domstolane alle stader godtek dei som rettssubjekt.\nArtikkel 7.\nAlle er like for lova og har krav på same rettsvern, utan skilnad av noko slag. Alle har\nkrav på same vern mot at det blir gjort skilnad på folk i strid med denne fråsegna, og\nvern mot tiltak som ber i seg ein slik fare.\nArtikkel 8.\nAlle har rett til å få fullgod hjelp frå dei lovlege nasjonale domstolane når det gjeld\nhandlingar som krenkjer den retten den einskilde har fått i grunnlova eller lovverket\nelles.\nArtikkel 9.\nIngan må utan lov og rett arresterast, setjast i fengsel eller visast ut or landet.\nArtikkel 10.\nAlle har same rett til å få saka si rettferdig og offentleg granska av ein sjølvstendig\nog upartisk domstol, både når det er pliktene og retten til den einskilde som skal\nfastsetjast, og når det er reist klagemål mot han.\nArtikkel 11.\nDen som er klaga for ei straffbar handling, har rett til å bli rekna som skuldlaus til ein\noffentleg domstol, der han har fått full trygd for retten til å forsvare seg, har prova at\nhan er skuldig etter lova.\nIngen skal kjennast skuldig i ei straffbar handling når det han har gjort eller forsømt\nikkje streid mot nasjonal lov eller folkeretten på den tida det hende. Han må heller\nikkje dømast hardare enn det lova gav høve til då den straffbare handlinga vart\nutførd.\nArtikkel 12.\nIngen skal lide under vilkårleg innblanding frå andre, anten det gjeld hans eigen\nperson, familie, heim, brevskifte, eller åtak på ære og omdøme. Alle har krav på at\nlova vernar dei mot slik innblanding eller slike åtak.\nArtikkel 13."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "e5d310b8a785976f433bf250bad5b957",
            "Index": 2,
            "Label": "3",
            "Size": [
                595.0,
                842.0
            ],
            "Text": "Alle menneske har rett til å ferdast fritt og til å velje bustad innafor grensene i sitt\neige land.\nDet skal også vere full rett til å reise ut or det landet ein bur i, same kva land det er,\nog til å vende attende til sitt eige land.\nArtikkel 14.\nAlle som blir forfølgde har rett til å søkje og ta imot asyl i eit anna land.\nDenne retten gjeld ikkje i rettssakar som har røynleg grunnlag i upolitiske brotsverk\neller handlingar som strir mot formålet og prinsippet til Dei Sameinte Nasjonane.\nArtikkel 15.\nAlle har rett til eit statsborgarskap.\nIngen skal misse statsborgarskapet sitt vilkårleg, eller bli nekta retten til å endre det.\nArtikkel 16.\nVaksne menn og kvinner har rett til å gifte seg og skipe familie utan avgrensing av\nnoko slag på grunn av rase, nasjonalitet eller religion. Dei har krav på dei same\nrettane når det gjeld ekteskapet, både så lenge ekteskapet varer og medan det blir\nløyst opp.\nEkteskapet må berre kome i stand etter fritt og fullt samtykke frå begge partar.\nFamilien er den naturlege og grunnleggjande eininga i samfunnet og har krav på at\nstaten og samfunnet vernar om det.\nArtikkel 17.\nAlle har rett til å ha eigedom åleine og saman med andre.\nIngen skal vilkårleg bli fråteken eigedomen sin.\nArtikkel 18.\nAlle har rett til tankefridom, samvitsfridom og religionfridom. Denne retten gjeld\nfridom til å endre religion eller tru, og fridom til å målbere sin eigen religion eller si\neiga truslære i gjerning og framferd, anten åleine eller saman med andre, offentleg\neller privat.\nArtikkel 19.\nAlle skal ha meinings- og ytringsfridom. Denne retten gjeld fridom til å ha meiningar\nutan innblanding, til å søkje, ta imot og gjere kjent opplysningar og idear gjennom\nalle dei informasjonskanalar som finst, og på tvers av alle grenser.\nArtikkel 20.\nAlle har rett til fritt å vere med på møte og i organisasjonar med fredelege formål.\nIngen kan tvingast inn i ein organisasjon.\nArtikkel 21."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "c9d562d3f98642595853faeb76d1cbf2",
            "Index": 3,
            "Label": "4",
            "Size": [
                595.0,
                842.0
            ],
            "Text": "Alle skal ha rett til å vere med på å styre landet sitt, beinveges eller gjennom\ntalsmenn som er peika ut i frie val.\nAlle skal ha same retten til å gjere teneste i offentlege ombod i landet sitt.\nFolkeviljen skal vere grunnlaget for den makta som er lagd til styremaktene.\nFolkeviljen skal kome til syne gjennom regelfaste og røynlege val, som er grunna på\nallmenn og lik røysterett i løynlege val eller på annan jamgod røystemåte.\nArtikkel 22.\nKvar einskild medlem i samfunnet har rett til sosial tryggleik, og har krav på at dei\nøkonomiske, sosiale og kulturelle godane, som han ikkje kan vere utan om han skal\nha vørdnad for seg sjølv og styrke den personlege karakteren sin, blir løyste gjennom\nnasjonale tiltak og internasjonalt samarbeid i samsvar med det kvar stat maktar.\nArtikkel 23.\nAlle har rett til arbeid, til fritt å velje yrke, til rettferdige og gode arbeidstilhøve og\nvern mot arbeidsløyse.\nAlle har same rett til å få lik betaling for likt arbeid, utan skilnad av noko slag.\nDen som arbeider har krav på rettferdig og god betaling, så han kan syte for familien\nsin og seg sjølv på ein menneskeverdig måte, og om det trengst, få hjelp gjennom\nandre og utfyllande sosiale midlar.\nAlle har rett til å skipe og melde seg inn i fagforeningar for å verne interessene sine.\nArtikkel 24.\nAlle har rett til kvile og fritid, og dermed til ei rimeleg avgrensa arbeidstid, og til\nferie med løn.\nArtikkel 25.\nAlle har rett til ein levestandard som kan tryggje helsa og velværet til forsytaren og\nfamilien hans, og gje dei mat, klede, hus, helsestell og nødvendige sosiale trygder ved\narbeidsløyse, uføre, dødsfall, alderdom eller andre tilhøve som skiplar livskåra, og\nsom forsytaren ikkje er herre over.\nMor og barn har rett til særskild omsorg og hjelp. Alle barn skal ha same sosiale\nvern, anten dei er fødde i eller utafor ekteskapet.\nArtikkel 26.\nAlle har rett til undervisning. Opplæringa skal vere kostnadsfri, i det minste i den\nallmenne grunnskulen. Den elementære undervisninga skal vere pliktig for alle. Alle\nskal ha høve til å få fagopplæring, og det skal vere like vilkår for alle til å få høgre\nutdaning, alt etter dei evnene dei har.\nUndervisninga skal ha til mål å styrkje den menneskelege personlegdomen og auke\nvørdnaden for menneskerettane og den grunnleggjande fridomen, fremje skjønsemd,\ntoleranse og venskap mellom alle nasjonar, folkeslag og religiøse grupper og stø\nfredsarbeidet til Dei Sameinte Nasjonane.\nForeldra har førsteretten til å velje kva slag opplæring barna deira skal få."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "ead6468e9e12a14ac342af6fccbb9614",
            "Index": 4,
            "Label": "5",
            "Size": [
                595.0,
                842.0
            ],
            "Text": "Artikkel 27.\nAlle har rett til fritt å vere med i det kulturelle livet i samfunnet, til å nyte kunst og til\nå få sin part av dei vitskaplege nyvinningane og godane som følgjer med dei.\nKvar einskild har rett til å få verna dei moralske og materielle interessene som han\nhar skapt seg gjennom vitskapleg, litterært eller kunstnarleg arbeid.\nArtikkel 28.\nAlle har krav på å få leve under slike sosiale kår og internasjonale tilhøve at dei fullt\nut kan gjere til røyndom retten og fridomen i denne fråsegna.\nArtikkel 29.\nAlle har plikter andsynes samfunnet, då personlegdomen til den einskilde einast der\nkan få frie og fullgode voksterkår.\nRetten og fridomen til den einskilde skal ikkje vere avgrensa av anna enn det lova\ntydeleg slår fast for å tryggje den vørdnaden alle andre har krav på når det gjeld rett\nog fridom, og dei krav som eit demokratisk samfunn med rette kan setje til moral,\noffentleg orden og allmenn velferd.\nDenne retten og fridomen kan ikkje i noko høve nyttast i strid med formålet og\nprinsippet til Dei Sameinte Nasjonane.\nArtikkel 30.\nIkkje noko i denne fråsegna må tolkast slik at det gjev stat, grupper eller\neinskildmenneske rett til å vere med på tiltak eller handlingar av noko slag som har\ntil mål å øydeleggje den retten og fridomen som denne fråsegna stadfester."
        }
    }
}
