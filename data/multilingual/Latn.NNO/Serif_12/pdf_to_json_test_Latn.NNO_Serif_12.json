{
    "MetaData": {
        "Author": null,
        "Creation_Date": 1581469702,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "dc42075c8a559fce96b75d1a6ed43d4f",
            "Index": 0,
            "Label": "1",
            "Size": [
                595.0,
                842.0
            ],
            "Text": "DEN INTERNASJONALE FRÅSEGNA OM MENNESKERETTANE\nINNLEIING\nDå det å godkjenne det naturlege menneskeverdet med like og umissande rettar for alle menneske på jorda er\ngrunnlaget for fridom, rettferd og fred i verda,\nog då hån og vørdsløyse mot menneskerettane har ført til barbariske handlingar som har skaka samvitet til\nmenneskeretta, er framvoksteren i den verda der menneska skal ha talefridom og trusfridom og vere løyste frå\notte og naud, kunngjord som det høgste målet for kvart menneske,\nog då det er nødvendig at menneskerettane blir verna om av lover slik at menneska ikkje blir tvinga til å finne\nden siste utvegen i å gjere opprør mot tyranni og trælekår,\nog då det er nødvendig å arbeide for betre tilhøve mellom nasjonane,\nog då folka i Dei Sameinte Nasjonane har stadfest trua si i denne pakta, på grunnleggjande menneskerettar, på\nmenneskeverd og på same rett for mann og kvinne, og har vedteke å arbeide for sosiale framsteg og betre\nlevevilkår i større fridom,\nog då medlemsstatane har bunde seg til å fremje allmenn vørdnad for pakta og halde seg etter menneskerettane\nog den grunnleggjande fridomen i samarbeid med Dei Sameinte Nasjonane,\nog då denne retten og fridomen må bli godkjend av alle dersom pakta skal bli røyndom,\nKUNNGJER\nGENERALFORSAMLINGA\nDEN INTERNASJONALE FRÅSEGNA OM MENNESKERETTANE, som skal peike mot eit sams mål for alle folk\nog nasjonar. Fråsegna må alltid vere i tankane til den einskilde og dei styrande og få dei til å styrkje vørdnaden\nfor rett og fridom gjennom undervisning og oppseding. Dei skal syte for at fråsegna blir allment kjend og\netterlevd både i medlemslanda og i tilsynsområda, og arbeide trufast med dette både på nasjonalt og\ninternasjonalt grunnlag.\nArtikkel 1.\nAlle menneske er fødde til fridom og med same menneskeverd og menneskerettar. Dei har fått fornuft og samvit\nog skal leve med kvarandre som brør.\nArtikkel 2.\nKvar einskild har krav på all den rett og fridom som fråsegna nemner, utan skilnad av noko slag på grunn av\nrase, farge, kjønn, språk, religion, politisk syn eller anna meining, nasjonalt eller sosialt opphav, eigedom, fødsel\neller andre tilhøve.\nDen politiske stoda, lovverket eller dei internasjonale påboda eit land lever under, kan ikkje vere påskott til at\ndet blir gjort skilnad på nokon i det landet eller området han høyrer til, anten landet har sjølvstende, står under\ntilsyn, er ikkje-sjølvstyrt eller sjølvstyret er avgrensa på nokon annan måte.\nArtikkel 3.\nAlle har rett til liv, fridom og personleg tryggleik.\nArtikkel 4.\nIngen skal haldast i slaveri eller trældom. Slaveri og slavehandel av alle slag er forbode.\nArtikkel 5.\nIngen må torturerast, pinast eller straffast på umenneskeleg eller nedsetjande vis.\nArtikkel 6.\nAlle menneske har krav på at domstolane alle stader godtek dei som rettssubjekt.\nArtikkel 7.\nAlle er like for lova og har krav på same rettsvern, utan skilnad av noko slag. Alle har krav på same vern mot at\ndet blir gjort skilnad på folk i strid med denne fråsegna, og vern mot tiltak som ber i seg ein slik fare.\nArtikkel 8.\nAlle har rett til å få fullgod hjelp frå dei lovlege nasjonale domstolane når det gjeld handlingar som krenkjer den\nretten den einskilde har fått i grunnlova eller lovverket elles."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "2aeb6f1104697ea149b57ac5b28510e6",
            "Index": 1,
            "Label": "2",
            "Size": [
                595.0,
                842.0
            ],
            "Text": "Artikkel 9.\nIngan må utan lov og rett arresterast, setjast i fengsel eller visast ut or landet.\nArtikkel 10.\nAlle har same rett til å få saka si rettferdig og offentleg granska av ein sjølvstendig og upartisk domstol, både\nnår det er pliktene og retten til den einskilde som skal fastsetjast, og når det er reist klagemål mot han.\nArtikkel 11.\nDen som er klaga for ei straffbar handling, har rett til å bli rekna som skuldlaus til ein offentleg domstol, der\nhan har fått full trygd for retten til å forsvare seg, har prova at han er skuldig etter lova.\nIngen skal kjennast skuldig i ei straffbar handling når det han har gjort eller forsømt ikkje streid mot nasjonal\nlov eller folkeretten på den tida det hende. Han må heller ikkje dømast hardare enn det lova gav høve til då den\nstraffbare handlinga vart utførd.\nArtikkel 12.\nIngen skal lide under vilkårleg innblanding frå andre, anten det gjeld hans eigen person, familie, heim,\nbrevskifte, eller åtak på ære og omdøme. Alle har krav på at lova vernar dei mot slik innblanding eller slike åtak.\nArtikkel 13.\nAlle menneske har rett til å ferdast fritt og til å velje bustad innafor grensene i sitt eige land.\nDet skal også vere full rett til å reise ut or det landet ein bur i, same kva land det er, og til å vende attende til\nsitt eige land.\nArtikkel 14.\nAlle som blir forfølgde har rett til å søkje og ta imot asyl i eit anna land.\nDenne retten gjeld ikkje i rettssakar som har røynleg grunnlag i upolitiske brotsverk eller handlingar som strir\nmot formålet og prinsippet til Dei Sameinte Nasjonane.\nArtikkel 15.\nAlle har rett til eit statsborgarskap.\nIngen skal misse statsborgarskapet sitt vilkårleg, eller bli nekta retten til å endre det.\nArtikkel 16.\nVaksne menn og kvinner har rett til å gifte seg og skipe familie utan avgrensing av noko slag på grunn av rase,\nnasjonalitet eller religion. Dei har krav på dei same rettane når det gjeld ekteskapet, både så lenge ekteskapet\nvarer og medan det blir løyst opp.\nEkteskapet må berre kome i stand etter fritt og fullt samtykke frå begge partar.\nFamilien er den naturlege og grunnleggjande eininga i samfunnet og har krav på at staten og samfunnet vernar\nom det.\nArtikkel 17.\nAlle har rett til å ha eigedom åleine og saman med andre.\nIngen skal vilkårleg bli fråteken eigedomen sin.\nArtikkel 18.\nAlle har rett til tankefridom, samvitsfridom og religionfridom. Denne retten gjeld fridom til å endre religion eller\ntru, og fridom til å målbere sin eigen religion eller si eiga truslære i gjerning og framferd, anten åleine eller\nsaman med andre, offentleg eller privat.\nArtikkel 19.\nAlle skal ha meinings- og ytringsfridom. Denne retten gjeld fridom til å ha meiningar utan innblanding, til å\nsøkje, ta imot og gjere kjent opplysningar og idear gjennom alle dei informasjonskanalar som finst, og på tvers\nav alle grenser.\nArtikkel 20.\nAlle har rett til fritt å vere med på møte og i organisasjonar med fredelege formål."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "41d96239ffb15fecb9064127f5f9263b",
            "Index": 2,
            "Label": "3",
            "Size": [
                595.0,
                842.0
            ],
            "Text": "Ingen kan tvingast inn i ein organisasjon.\nArtikkel 21.\nAlle skal ha rett til å vere med på å styre landet sitt, beinveges eller gjennom talsmenn som er peika ut i frie val.\nAlle skal ha same retten til å gjere teneste i offentlege ombod i landet sitt.\nFolkeviljen skal vere grunnlaget for den makta som er lagd til styremaktene. Folkeviljen skal kome til syne\ngjennom regelfaste og røynlege val, som er grunna på allmenn og lik røysterett i løynlege val eller på annan\njamgod røystemåte.\nArtikkel 22.\nKvar einskild medlem i samfunnet har rett til sosial tryggleik, og har krav på at dei økonomiske, sosiale og\nkulturelle godane, som han ikkje kan vere utan om han skal ha vørdnad for seg sjølv og styrke den personlege\nkarakteren sin, blir løyste gjennom nasjonale tiltak og internasjonalt samarbeid i samsvar med det kvar stat\nmaktar.\nArtikkel 23.\nAlle har rett til arbeid, til fritt å velje yrke, til rettferdige og gode arbeidstilhøve og vern mot arbeidsløyse.\nAlle har same rett til å få lik betaling for likt arbeid, utan skilnad av noko slag.\nDen som arbeider har krav på rettferdig og god betaling, så han kan syte for familien sin og seg sjølv på ein\nmenneskeverdig måte, og om det trengst, få hjelp gjennom andre og utfyllande sosiale midlar.\nAlle har rett til å skipe og melde seg inn i fagforeningar for å verne interessene sine.\nArtikkel 24.\nAlle har rett til kvile og fritid, og dermed til ei rimeleg avgrensa arbeidstid, og til ferie med løn.\nArtikkel 25.\nAlle har rett til ein levestandard som kan tryggje helsa og velværet til forsytaren og familien hans, og gje dei\nmat, klede, hus, helsestell og nødvendige sosiale trygder ved arbeidsløyse, uføre, dødsfall, alderdom eller andre\ntilhøve som skiplar livskåra, og som forsytaren ikkje er herre over.\nMor og barn har rett til særskild omsorg og hjelp. Alle barn skal ha same sosiale vern, anten dei er fødde i eller\nutafor ekteskapet.\nArtikkel 26.\nAlle har rett til undervisning. Opplæringa skal vere kostnadsfri, i det minste i den allmenne grunnskulen. Den\nelementære undervisninga skal vere pliktig for alle. Alle skal ha høve til å få fagopplæring, og det skal vere like\nvilkår for alle til å få høgre utdaning, alt etter dei evnene dei har.\nUndervisninga skal ha til mål å styrkje den menneskelege personlegdomen og auke vørdnaden for\nmenneskerettane og den grunnleggjande fridomen, fremje skjønsemd, toleranse og venskap mellom alle\nnasjonar, folkeslag og religiøse grupper og stø fredsarbeidet til Dei Sameinte Nasjonane.\nForeldra har førsteretten til å velje kva slag opplæring barna deira skal få.\nArtikkel 27.\nAlle har rett til fritt å vere med i det kulturelle livet i samfunnet, til å nyte kunst og til å få sin part av dei\nvitskaplege nyvinningane og godane som følgjer med dei.\nKvar einskild har rett til å få verna dei moralske og materielle interessene som han har skapt seg gjennom\nvitskapleg, litterært eller kunstnarleg arbeid.\nArtikkel 28.\nAlle har krav på å få leve under slike sosiale kår og internasjonale tilhøve at dei fullt ut kan gjere til røyndom\nretten og fridomen i denne fråsegna.\nArtikkel 29.\nAlle har plikter andsynes samfunnet, då personlegdomen til den einskilde einast der kan få frie og fullgode\nvoksterkår.\nRetten og fridomen til den einskilde skal ikkje vere avgrensa av anna enn det lova tydeleg slår fast for å tryggje\nden vørdnaden alle andre har krav på når det gjeld rett og fridom, og dei krav som eit demokratisk samfunn\nmed rette kan setje til moral, offentleg orden og allmenn velferd."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "eca5951bb66edb1b9e3ef16701345318",
            "Index": 3,
            "Label": "4",
            "Size": [
                595.0,
                842.0
            ],
            "Text": "Denne retten og fridomen kan ikkje i noko høve nyttast i strid med formålet og prinsippet til Dei Sameinte\nNasjonane.\nArtikkel 30.\nIkkje noko i denne fråsegna må tolkast slik at det gjev stat, grupper eller einskildmenneske rett til å vere med\npå tiltak eller handlingar av noko slag som har til mål å øydeleggje den retten og fridomen som denne fråsegna\nstadfester."
        }
    }
}
