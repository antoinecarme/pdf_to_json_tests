{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469735,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Den 10. desember 1948 vedtok og kunngjorde De Forente Nasjoners tredje\nGeneralforsamling Verdenserklæringen om Menneskerettighetene. Erklæringen ble\nvedtatt med 48 lands ja-stemmer. Ingen land stemte mot. 8 land avsto.\nUmiddelbart etter denne historiske begivenhet henstilte Generalforsamlingen til alle\nmedlemsstater å bekjentgjøre Erklæringens tekst og \"sørge for at den blir\ndistribuert, framvist, lest og forklart spesielt i skoler og andre læreinstitusjoner, uten\nhensyn til de forskjellige lands eller områders politiske status\".\nErklæringens offisielle tekst foreligger på FNs seks arbeidsspråk: arabisk, engelsk,\nfransk, kinesisk, russisk og spansk. En lang rekke av FNs medlemsstater har fulgt\nGeneralforsamlingens oppfordring og oversatt Erklæringen til de nasjonale språk.\nDenne oversettelsen til norsk er utarbeidet i Utenriksdepartementet.\nPå henvendelse til FNs nordiske informasjonskontor i København kan en få gratis\neksemplarer av Erklæringen på FNs offisielle språk, de øvrige nordiske språk og et\nbegrenset antall andre språk.\nVERDENSERKLÆRINGEN OM MENNESKERETTIGHETENE\nINNLEDNING\nDa anerkjennelsen av menneskeverd og like og umistelige rettigheter for alle\nmedlemmer av menneskeslekten er grunnlaget for frihet, rettferdighet og fred i\nverden,\nda tilsidesettelse av og forakt for menneskerettighetene har ført til barbariske\nhandlinger som har rystet menneskehetens samvittighet, og da framveksten av en\nverden hvor menneskene har tale- og trosfrihet og frihet fra frykt og nød, er blitt\nkunngjort som folkenes høyeste mål,\nda det er nødvendig at menneskerettighetene blir beskyttet av loven for at\nmenneskene ikke skal tvinges til som siste utvei å gjøre opprør mot tyranni og\nundertrykkelse,\nda det er viktig å fremme utviklingen av vennskapelige forhold mellom nasjonene,\nda De Forente Nasjoners folk i Pakten på ny har bekreftet sin tro på grunnleggende\nmenneskerettigheter, på menneskeverd og på like rett for menn og kvinner og har\nbesluttet å arbeide for sosialt framskritt og bedre levevilkår under større Frihet,\nda medlemsstatene har forpliktet seg til i samarbeid med De Forente Nasjoner å\nsikre at menneskerettighetene og de grunnleggende friheter blir alminnelig\nrespektert og overholdt,\nda en allmenn forståelse av disse rettigheter og friheter er av den største betydning\nfor å virkeliggjøre denne forpliktelse,\nkunngjør\nGENERALFORSAMLINGEN\nnå denne VERDENSERKLÆRING OM MENNESKERETTIGHETENE som et felles mål\nfor alle folk og alle nasjoner, for at hvert individ og hver samfunnsmyndighet, med\ndenne erklæring stadig i tankene, skal søke gjennom undervisning og oppdragelse å",
            "Image": "c341f7c79b0d925f86977a4e69e19a5b"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "fremme respekt for disse rettigheter og friheter, og ved nasjonale og internasjonale\ntiltak å sikre at de blir allment og effektivt anerkjent og overholdt både blant folkene\ni medlemsstatene selv og blant folkene i de områder som står under deres\noverhøyhet.\nArtikkel 1.\nAlle mennesker er født frie og med samme menneskeverd og menneskerettigheter.\nDe er utstyrt med fornuft og samvittighet og bør handle mot hverandre i brorskapets\nånd.\nArtikkel 2.\nEnhver har krav på alle de rettigheter og friheter som er nevnt i denne erklæring,\nuten forskjell av noen art, f. eks. på grunn av rase, farge, kjønn, språk, religion,\npolitisk eller annen oppfatning, nasjonal eller sosial opprinnelse eiendom, fødsel eller\nannet forhold.\nDet skal heller ikke gjøres noen forskjell på grunn av den politiske, rettslige eller\ninternasjonale stilling som innehas av det land eller det område en person hører til,\nenten landet er uavhengig, står under tilsyn, er ikke-selvstyrende, eller på annen\nmåte har begrenset suverenitet.\nArtikkel 3.\nEnhver har rett til liv, frihet og personlig sikkerhet.\nArtikkel 4.\nIngen må holdes i slaveri eller trelldom. Slaveri og slavehandel i alle former er\nforbudt.\nArtikkel 5.\nIngen må utsettes for tortur eller grusom, umenneskelig eller nedverdigende\nbehandling eller straff.\nArtikkel 6.\nEthvert menneske har krav på overalt å bli anerkjent som rettssubjekt.\nArtikkel 7.\nAlle er like for loven og har uten diskriminering rett til samme beskyttelse av loven.\nAlle har krav på samme beskyttelse mot diskriminering i strid med denne erklæring\nog mot enhver oppfordring til slik diskriminering.\nArtikkel 8.\nEnhver har rett til effektiv hjelp av de kompetente nasjonale domstoler mot\nhandlinger som krenker de grunnleggende rettigheter han er gitt i forfatning eller\nlov.\nArtikkel 9.\nIngen må utsettes for vilkårlig arrest, fengsling eller landsforvisning.",
            "Image": "4f8e8d53aa33ecf555150c824f38f3a8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artikkel 10.\nEnhver har krav på under full likestilling å få sin sak rettferdig og offentlig behandlet\nav en uavhengig og upartisk domstol når hans rettigheter og plikter skal fastsettes,og\nnår en straffeanklage mot ham skal avgjøres.\nArtikkel 11.\nEnhver som er anklaget for en straffbar handling har rett til å bli ansett som uskyldig\ntil det er bevist ved offentlig domstolsbehandling, hvor han har hatt alle de garantier\nsom er nødvendig for hans forsvar, at han er skyldig etter loven.\nIngen må dømmes for en handling eller unnlatelse som i henhold til nasjonal lov eller\nfolkeretten ikke var straffbar på den tid da den ble begått. Heller ikke skal det kunne\nidømmes strengere straff enn den som det var hjemmel for på den tid da den\nstraffbare handling ble begått.\nArtikkel 12.\nIngen må utsettes for vilkårlig innblanding i privatliv, familie, hjem og\nkorrespondanse, eller for angrep på ære og anseelse. Enhver har rett til lovens\nbeskyttelse mot slik innblanding eller slike angrep.\nArtikkel 13.\nEnhver har rett til å bevege seg fritt og til fritt å velge oppholdssted innenfor en stats\ngrenser.\nEnhver har rett til å forlate et hvilket som helst land innbefattet sitt eget og til å\nvende tilbake til sitt land.\nArtikkel 14.\nEnhver har rett til i andre land å søke og ta imot asyl mot forfølgelse.\nDenne rett kan ikke påberopes ved rettsforfølgelse som har reelt grunnlag i\nupolitiske forbrytelser eller handlinger som strider mot De Forente Nasjoners formål\nog prinsipper.\nArtikkel 15.\nEnhver har rett til et statsborgerskap.\nIngen skal vilkårlig berøves sitt statsborgerskap eller nektes retten til å forandre det.\nArtikkel 16.\nVoksne menn og kvinner har rett til å gifte seg og stifte familie uten noen\nbegrensning som skyldes rase, nasjonalitet eller religion. De har krav på like\nrettigheter ved inngåelse av ekteskapet, under ekteskapet og ved dets oppløsning.\nEkteskap må bare inngås etter fritt og fullt samtykke av de vordende ektefeller.\nFamilien er den naturlige og grunnleggende enhet i samfunnet og har krav på\nsamfunnets og statens beskyttelse.\nArtikkel 17.",
            "Image": "7ba8f5f1ed2f8080dfe2b6038168ad9c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Enhver har rett til å eie eiendom alene eller sammen med andre.\nIngen må vilkårlig fratas sin eiendom.\nArtikkel 18.\nEnhver har rett til tanke-, samvittighets- og religionsfrihet. Denne rett omfatter frihet\ntil å skifte religion eller tro, og frihet til enten alene eller sammen med andre, og\noffentlig eller privat, å gi uttrykk for sin religion eller tro gjennom undervisning,\nutøvelse, tilbedelse og ritualer.\nArtikkel 19.\nEnhver har rett til menings- og ytringsfrihet. Denne rett omfatter frihet til å hevde\nmeninger uten innblanding og til å søke, motta og meddele opplysninger og ideer\ngjennom ethvert meddelelsesmiddel og uten hensyn til landegrenser.\nArtikkel 20.\nEnhver har rett til fritt å delta i fredelige møter og organisasjoner.\nIngen må tvinges til å tilhøre en organisasjon.\nArtikkel 21.\nEnhver har rett til å ta del i sitt lands styre, direkte eller gjennom fritt valgte\nrepresentanter.\nEnhver har rett til lik adgang til offentlig tjeneste i sitt land.\nFolkets vilje skal være grunnlaget for offentlig myndighet. Denne vilje skal komme til\nuttrykk gjennom periodiske og reelle valg med allmenn og lik stemmerett og med\nhemmelig avstemning eller likeverdig fri stemmemåte.\nArtikkel 22.\nEnhver har som medlem av samfunnet rett til sosial trygghet og har krav på at de\nøkonomiske, sosiale og kulturelle goder som er uunnværlige for hans verdighet og\nden frie utvikling av hans personlighet, blir skaffet til veie gjennom nasjonale tiltak\nog internasjonalt samarbeid i samsvar med hver enkelt stats organisasjon og\nressurser.\nArtikkel 23.\nEnhver har rett til arbeid, til fritt valg av yrke, til rettferdige og gode arbeidsforhold\nog til beskyttelse mot arbeidsløshet.\nEnhver har uten diskriminering rett til lik betaling for likt arbeid.\nEnhver som arbeider har rett til en rettferdig og god betaling som sikrer hans familie\nog ham selv en menneskeverdig tilværelse, og som om nødvendig blir utfylt ved\nannen sosial beskyttelse.\nEnhver har rett til å danne og gå inn i fagforeninger for å beskytte sine interesser.\nArtikkel 24.",
            "Image": "5c3fa85e389582341cc103400f52b886"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Enhver har rett til hvile og fritid, herunder rimelig begrensning av arbeidstiden og\nregelmessige ferier med lønn.\nArtikkel 25.\nEnhver har rett til en levestandard som er tilstrekkelig for hans og hans families\nhelse og velvære, og som omfatter mat, klær, bolig og helseomsorg og nødvendige\nsosiale ytelser, og rett til trygghet i tilfelle av arbeidsløshet, sykdom, arbeidsuførhet,\nenkestand, alderdom eller annen mangel på eksistensmuligheter som skyldes forhold\nhan ikke er herre over.\nMødre og barn har rett til spesiell omsorg og hjelp. Alle barn skal ha samme sosiale\nbeskyttelse enten de er født i eller utenfor ekteskap.\nArtikkel 26.\nEnhver har rett til undervisning. Undervisningen skal være gratis, i det minste på de\nelementære og grunnleggende trinn. Elementærundervisning skal være obligatorisk.\nAlle skal ha adgang til yrkesopplæring, og det skal være lik adgang for alle til høyere\nundervisning på grunnlag av kvalifikasjoner.\nUndervisningen skal ta sikte på å utvikle den menneskelige personlighet og styrke\nrespekten for menneskerettighetene og de grunnleggende friheter. Den skal fremme\nforståelse, toleranse og vennskap mellom alle nasjoner og rasegrupper eller religiøse\ngrupper og skal støtte De Forente Nasjoners arbeid for å opprettholde fred.\nForeldre har fortrinnsrett til å bestemme hva slags undervisning deres barn skal få.\nArtikkel 27.\nEnhver har rett til fritt å delta i samfunnets kulturelle liv, til å nyte kunst og til å få\ndel i den vitenskapelige framgang og dens goder.\nEnhver har rett til beskyttelse av de åndelige og materielle interesser som er et\nresultat av ethvert vitenskapelig, litterært eller kunstnerisk verk som han har skapt.\nArtikkel 28.\nEnhver har krav på en sosial og internasjonal orden som fullt ut kan virkeliggjøre de\nrettigheter og friheter som er nevnt i denne erklæring.\nArtikkel 29.\nEnhver har plikter overfor samfunnet som alene gjør den frie og fulle utvikling av\nhans personlighet mulig.\nUnder utøvelsen av sine rettigheter og friheter skal enhver bare være undergitt slike\nbegrensninger som er fastsatt i lov utelukkende med det formål å sikre den\nnødvendige anerkjennelse av og respekt for andres rettigheter og friheter, og de krav\nsom moralen, den offentlige orden og den alminnelige velferd i et demokratisk\nsamfunn med rette stiller.\nDisse rettigheter og friheter må ikke i noe tilfelle utøves i strid med De Forente\nNasjoners formål og prinsipper.\nArtikkel 30.",
            "Image": "2a97ffb7e4990e8e71affa93440b19e0"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Intet i denne erklæring skal tolkes slik at det gir noen stat, gruppe eller person rett\ntil å ta del i noen virksomhet eller foreta noen handling som tar sikte på å ødelegge\nnoen av de rettigheter og friheter som er nevnt i Erklæringen.",
            "Image": "50438d4a764b9d11aeeae90d198c12c8"
        }
    }
}
