{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469735,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Den 10. desember 1948 vedtok og kunngjorde De Forente Nasjoners tredje\nGeneralforsamling Verdenserkl\u00e6ringen om Menneskerettighetene. Erkl\u00e6ringen ble\nvedtatt med 48 lands ja-stemmer. Ingen land stemte mot. 8 land avsto.\nUmiddelbart etter denne historiske begivenhet henstilte Generalforsamlingen til alle\nmedlemsstater \u00e5 bekjentgj\u00f8re Erkl\u00e6ringens tekst og \"s\u00f8rge for at den blir\ndistribuert, framvist, lest og forklart spesielt i skoler og andre l\u00e6reinstitusjoner, uten\nhensyn til de forskjellige lands eller omr\u00e5ders politiske status\".\nErkl\u00e6ringens offisielle tekst foreligger p\u00e5 FNs seks arbeidsspr\u00e5k: arabisk, engelsk,\nfransk, kinesisk, russisk og spansk. En lang rekke av FNs medlemsstater har fulgt\nGeneralforsamlingens oppfordring og oversatt Erkl\u00e6ringen til de nasjonale spr\u00e5k.\nDenne oversettelsen til norsk er utarbeidet i Utenriksdepartementet.\nP\u00e5 henvendelse til FNs nordiske informasjonskontor i K\u00f8benhavn kan en f\u00e5 gratis\neksemplarer av Erkl\u00e6ringen p\u00e5 FNs offisielle spr\u00e5k, de \u00f8vrige nordiske spr\u00e5k og et\nbegrenset antall andre spr\u00e5k.\nVERDENSERKL\u00c6RINGEN OM MENNESKERETTIGHETENE\nINNLEDNING\nDa anerkjennelsen av menneskeverd og like og umistelige rettigheter for alle\nmedlemmer av menneskeslekten er grunnlaget for frihet, rettferdighet og fred i\nverden,\nda tilsidesettelse av og forakt for menneskerettighetene har f\u00f8rt til barbariske\nhandlinger som har rystet menneskehetens samvittighet, og da framveksten av en\nverden hvor menneskene har tale- og trosfrihet og frihet fra frykt og n\u00f8d, er blitt\nkunngjort som folkenes h\u00f8yeste m\u00e5l,\nda det er n\u00f8dvendig at menneskerettighetene blir beskyttet av loven for at\nmenneskene ikke skal tvinges til som siste utvei \u00e5 gj\u00f8re oppr\u00f8r mot tyranni og\nundertrykkelse,\nda det er viktig \u00e5 fremme utviklingen av vennskapelige forhold mellom nasjonene,\nda De Forente Nasjoners folk i Pakten p\u00e5 ny har bekreftet sin tro p\u00e5 grunnleggende\nmenneskerettigheter, p\u00e5 menneskeverd og p\u00e5 like rett for menn og kvinner og har\nbesluttet \u00e5 arbeide for sosialt framskritt og bedre levevilk\u00e5r under st\u00f8rre Frihet,\nda medlemsstatene har forpliktet seg til i samarbeid med De Forente Nasjoner \u00e5\nsikre at menneskerettighetene og de grunnleggende friheter blir alminnelig\nrespektert og overholdt,\nda en allmenn forst\u00e5else av disse rettigheter og friheter er av den st\u00f8rste betydning\nfor \u00e5 virkeliggj\u00f8re denne forpliktelse,\nkunngj\u00f8r\nGENERALFORSAMLINGEN\nn\u00e5 denne VERDENSERKL\u00c6RING OM MENNESKERETTIGHETENE som et felles m\u00e5l\nfor alle folk og alle nasjoner, for at hvert individ og hver samfunnsmyndighet, med\ndenne erkl\u00e6ring stadig i tankene, skal s\u00f8ke gjennom undervisning og oppdragelse \u00e5",
            "Image": "c341f7c79b0d925f86977a4e69e19a5b"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "fremme respekt for disse rettigheter og friheter, og ved nasjonale og internasjonale\ntiltak \u00e5 sikre at de blir allment og effektivt anerkjent og overholdt b\u00e5de blant folkene\ni medlemsstatene selv og blant folkene i de omr\u00e5der som st\u00e5r under deres\noverh\u00f8yhet.\nArtikkel 1.\nAlle mennesker er f\u00f8dt frie og med samme menneskeverd og menneskerettigheter.\nDe er utstyrt med fornuft og samvittighet og b\u00f8r handle mot hverandre i brorskapets\n\u00e5nd.\nArtikkel 2.\nEnhver har krav p\u00e5 alle de rettigheter og friheter som er nevnt i denne erkl\u00e6ring,\nuten forskjell av noen art, f. eks. p\u00e5 grunn av rase, farge, kj\u00f8nn, spr\u00e5k, religion,\npolitisk eller annen oppfatning, nasjonal eller sosial opprinnelse eiendom, f\u00f8dsel eller\nannet forhold.\nDet skal heller ikke gj\u00f8res noen forskjell p\u00e5 grunn av den politiske, rettslige eller\ninternasjonale stilling som innehas av det land eller det omr\u00e5de en person h\u00f8rer til,\nenten landet er uavhengig, st\u00e5r under tilsyn, er ikke-selvstyrende, eller p\u00e5 annen\nm\u00e5te har begrenset suverenitet.\nArtikkel 3.\nEnhver har rett til liv, frihet og personlig sikkerhet.\nArtikkel 4.\nIngen m\u00e5 holdes i slaveri eller trelldom. Slaveri og slavehandel i alle former er\nforbudt.\nArtikkel 5.\nIngen m\u00e5 utsettes for tortur eller grusom, umenneskelig eller nedverdigende\nbehandling eller straff.\nArtikkel 6.\nEthvert menneske har krav p\u00e5 overalt \u00e5 bli anerkjent som rettssubjekt.\nArtikkel 7.\nAlle er like for loven og har uten diskriminering rett til samme beskyttelse av loven.\nAlle har krav p\u00e5 samme beskyttelse mot diskriminering i strid med denne erkl\u00e6ring\nog mot enhver oppfordring til slik diskriminering.\nArtikkel 8.\nEnhver har rett til effektiv hjelp av de kompetente nasjonale domstoler mot\nhandlinger som krenker de grunnleggende rettigheter han er gitt i forfatning eller\nlov.\nArtikkel 9.\nIngen m\u00e5 utsettes for vilk\u00e5rlig arrest, fengsling eller landsforvisning.",
            "Image": "4f8e8d53aa33ecf555150c824f38f3a8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artikkel 10.\nEnhver har krav p\u00e5 under full likestilling \u00e5 f\u00e5 sin sak rettferdig og offentlig behandlet\nav en uavhengig og upartisk domstol n\u00e5r hans rettigheter og plikter skal fastsettes,og\nn\u00e5r en straffeanklage mot ham skal avgj\u00f8res.\nArtikkel 11.\nEnhver som er anklaget for en straffbar handling har rett til \u00e5 bli ansett som uskyldig\ntil det er bevist ved offentlig domstolsbehandling, hvor han har hatt alle de garantier\nsom er n\u00f8dvendig for hans forsvar, at han er skyldig etter loven.\nIngen m\u00e5 d\u00f8mmes for en handling eller unnlatelse som i henhold til nasjonal lov eller\nfolkeretten ikke var straffbar p\u00e5 den tid da den ble beg\u00e5tt. Heller ikke skal det kunne\nid\u00f8mmes strengere straff enn den som det var hjemmel for p\u00e5 den tid da den\nstraffbare handling ble beg\u00e5tt.\nArtikkel 12.\nIngen m\u00e5 utsettes for vilk\u00e5rlig innblanding i privatliv, familie, hjem og\nkorrespondanse, eller for angrep p\u00e5 \u00e6re og anseelse. Enhver har rett til lovens\nbeskyttelse mot slik innblanding eller slike angrep.\nArtikkel 13.\nEnhver har rett til \u00e5 bevege seg fritt og til fritt \u00e5 velge oppholdssted innenfor en stats\ngrenser.\nEnhver har rett til \u00e5 forlate et hvilket som helst land innbefattet sitt eget og til \u00e5\nvende tilbake til sitt land.\nArtikkel 14.\nEnhver har rett til i andre land \u00e5 s\u00f8ke og ta imot asyl mot forf\u00f8lgelse.\nDenne rett kan ikke p\u00e5beropes ved rettsforf\u00f8lgelse som har reelt grunnlag i\nupolitiske forbrytelser eller handlinger som strider mot De Forente Nasjoners form\u00e5l\nog prinsipper.\nArtikkel 15.\nEnhver har rett til et statsborgerskap.\nIngen skal vilk\u00e5rlig ber\u00f8ves sitt statsborgerskap eller nektes retten til \u00e5 forandre det.\nArtikkel 16.\nVoksne menn og kvinner har rett til \u00e5 gifte seg og stifte familie uten noen\nbegrensning som skyldes rase, nasjonalitet eller religion. De har krav p\u00e5 like\nrettigheter ved inng\u00e5else av ekteskapet, under ekteskapet og ved dets oppl\u00f8sning.\nEkteskap m\u00e5 bare inng\u00e5s etter fritt og fullt samtykke av de vordende ektefeller.\nFamilien er den naturlige og grunnleggende enhet i samfunnet og har krav p\u00e5\nsamfunnets og statens beskyttelse.\nArtikkel 17.",
            "Image": "7ba8f5f1ed2f8080dfe2b6038168ad9c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Enhver har rett til \u00e5 eie eiendom alene eller sammen med andre.\nIngen m\u00e5 vilk\u00e5rlig fratas sin eiendom.\nArtikkel 18.\nEnhver har rett til tanke-, samvittighets- og religionsfrihet. Denne rett omfatter frihet\ntil \u00e5 skifte religion eller tro, og frihet til enten alene eller sammen med andre, og\noffentlig eller privat, \u00e5 gi uttrykk for sin religion eller tro gjennom undervisning,\nut\u00f8velse, tilbedelse og ritualer.\nArtikkel 19.\nEnhver har rett til menings- og ytringsfrihet. Denne rett omfatter frihet til \u00e5 hevde\nmeninger uten innblanding og til \u00e5 s\u00f8ke, motta og meddele opplysninger og ideer\ngjennom ethvert meddelelsesmiddel og uten hensyn til landegrenser.\nArtikkel 20.\nEnhver har rett til fritt \u00e5 delta i fredelige m\u00f8ter og organisasjoner.\nIngen m\u00e5 tvinges til \u00e5 tilh\u00f8re en organisasjon.\nArtikkel 21.\nEnhver har rett til \u00e5 ta del i sitt lands styre, direkte eller gjennom fritt valgte\nrepresentanter.\nEnhver har rett til lik adgang til offentlig tjeneste i sitt land.\nFolkets vilje skal v\u00e6re grunnlaget for offentlig myndighet. Denne vilje skal komme til\nuttrykk gjennom periodiske og reelle valg med allmenn og lik stemmerett og med\nhemmelig avstemning eller likeverdig fri stemmem\u00e5te.\nArtikkel 22.\nEnhver har som medlem av samfunnet rett til sosial trygghet og har krav p\u00e5 at de\n\u00f8konomiske, sosiale og kulturelle goder som er uunnv\u00e6rlige for hans verdighet og\nden frie utvikling av hans personlighet, blir skaffet til veie gjennom nasjonale tiltak\nog internasjonalt samarbeid i samsvar med hver enkelt stats organisasjon og\nressurser.\nArtikkel 23.\nEnhver har rett til arbeid, til fritt valg av yrke, til rettferdige og gode arbeidsforhold\nog til beskyttelse mot arbeidsl\u00f8shet.\nEnhver har uten diskriminering rett til lik betaling for likt arbeid.\nEnhver som arbeider har rett til en rettferdig og god betaling som sikrer hans familie\nog ham selv en menneskeverdig tilv\u00e6relse, og som om n\u00f8dvendig blir utfylt ved\nannen sosial beskyttelse.\nEnhver har rett til \u00e5 danne og g\u00e5 inn i fagforeninger for \u00e5 beskytte sine interesser.\nArtikkel 24.",
            "Image": "5c3fa85e389582341cc103400f52b886"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Enhver har rett til hvile og fritid, herunder rimelig begrensning av arbeidstiden og\nregelmessige ferier med l\u00f8nn.\nArtikkel 25.\nEnhver har rett til en levestandard som er tilstrekkelig for hans og hans families\nhelse og velv\u00e6re, og som omfatter mat, kl\u00e6r, bolig og helseomsorg og n\u00f8dvendige\nsosiale ytelser, og rett til trygghet i tilfelle av arbeidsl\u00f8shet, sykdom, arbeidsuf\u00f8rhet,\nenkestand, alderdom eller annen mangel p\u00e5 eksistensmuligheter som skyldes forhold\nhan ikke er herre over.\nM\u00f8dre og barn har rett til spesiell omsorg og hjelp. Alle barn skal ha samme sosiale\nbeskyttelse enten de er f\u00f8dt i eller utenfor ekteskap.\nArtikkel 26.\nEnhver har rett til undervisning. Undervisningen skal v\u00e6re gratis, i det minste p\u00e5 de\nelement\u00e6re og grunnleggende trinn. Element\u00e6rundervisning skal v\u00e6re obligatorisk.\nAlle skal ha adgang til yrkesoppl\u00e6ring, og det skal v\u00e6re lik adgang for alle til h\u00f8yere\nundervisning p\u00e5 grunnlag av kvalifikasjoner.\nUndervisningen skal ta sikte p\u00e5 \u00e5 utvikle den menneskelige personlighet og styrke\nrespekten for menneskerettighetene og de grunnleggende friheter. Den skal fremme\nforst\u00e5else, toleranse og vennskap mellom alle nasjoner og rasegrupper eller religi\u00f8se\ngrupper og skal st\u00f8tte De Forente Nasjoners arbeid for \u00e5 opprettholde fred.\nForeldre har fortrinnsrett til \u00e5 bestemme hva slags undervisning deres barn skal f\u00e5.\nArtikkel 27.\nEnhver har rett til fritt \u00e5 delta i samfunnets kulturelle liv, til \u00e5 nyte kunst og til \u00e5 f\u00e5\ndel i den vitenskapelige framgang og dens goder.\nEnhver har rett til beskyttelse av de \u00e5ndelige og materielle interesser som er et\nresultat av ethvert vitenskapelig, litter\u00e6rt eller kunstnerisk verk som han har skapt.\nArtikkel 28.\nEnhver har krav p\u00e5 en sosial og internasjonal orden som fullt ut kan virkeliggj\u00f8re de\nrettigheter og friheter som er nevnt i denne erkl\u00e6ring.\nArtikkel 29.\nEnhver har plikter overfor samfunnet som alene gj\u00f8r den frie og fulle utvikling av\nhans personlighet mulig.\nUnder ut\u00f8velsen av sine rettigheter og friheter skal enhver bare v\u00e6re undergitt slike\nbegrensninger som er fastsatt i lov utelukkende med det form\u00e5l \u00e5 sikre den\nn\u00f8dvendige anerkjennelse av og respekt for andres rettigheter og friheter, og de krav\nsom moralen, den offentlige orden og den alminnelige velferd i et demokratisk\nsamfunn med rette stiller.\nDisse rettigheter og friheter m\u00e5 ikke i noe tilfelle ut\u00f8ves i strid med De Forente\nNasjoners form\u00e5l og prinsipper.\nArtikkel 30.",
            "Image": "2a97ffb7e4990e8e71affa93440b19e0"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Intet i denne erkl\u00e6ring skal tolkes slik at det gir noen stat, gruppe eller person rett\ntil \u00e5 ta del i noen virksomhet eller foreta noen handling som tar sikte p\u00e5 \u00e5 \u00f8delegge\nnoen av de rettigheter og friheter som er nevnt i Erkl\u00e6ringen.",
            "Image": "50438d4a764b9d11aeeae90d198c12c8"
        }
    }
}
