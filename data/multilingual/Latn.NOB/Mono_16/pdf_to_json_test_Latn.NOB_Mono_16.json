{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469682,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Den 10. desember 1948 vedtok og kunngjorde De Forente Nasjoners tredje\nGeneralforsamling Verdenserkl\u00e6ringen om Menneskerettighetene.\nErkl\u00e6ringen ble vedtatt med 48 lands ja-stemmer. Ingen land stemte mot.\n8 land avsto.\nUmiddelbart etter denne historiske begivenhet henstilte\nGeneralforsamlingen til alle medlemsstater \u00e5 bekjentgj\u00f8re Erkl\u00e6ringens\ntekst og \"s\u00f8rge for at den blir distribuert, framvist, lest og forklart\nspesielt i skoler og andre l\u00e6reinstitusjoner, uten hensyn til de\nforskjellige lands eller omr\u00e5ders politiske status\".\nErkl\u00e6ringens offisielle tekst foreligger p\u00e5 FNs seks arbeidsspr\u00e5k:\narabisk, engelsk, fransk, kinesisk, russisk og spansk. En lang rekke av\nFNs medlemsstater har fulgt Generalforsamlingens oppfordring og oversatt\nErkl\u00e6ringen til de nasjonale spr\u00e5k.\nDenne oversettelsen til norsk er utarbeidet i Utenriksdepartementet.\nP\u00e5 henvendelse til FNs nordiske informasjonskontor i K\u00f8benhavn kan en f\u00e5\ngratis eksemplarer av Erkl\u00e6ringen p\u00e5 FNs offisielle spr\u00e5k, de \u00f8vrige\nnordiske spr\u00e5k og et begrenset antall andre spr\u00e5k.\nVERDENSERKL\u00c6RINGEN OM MENNESKERETTIGHETENE\nINNLEDNING\nDa anerkjennelsen av menneskeverd og like og umistelige rettigheter for\nalle medlemmer av menneskeslekten er grunnlaget for frihet,\nrettferdighet og fred i verden,\nda tilsidesettelse av og forakt for menneskerettighetene har f\u00f8rt til\nbarbariske handlinger som har rystet menneskehetens samvittighet, og da\nframveksten av en verden hvor menneskene har tale- og trosfrihet og\nfrihet fra frykt og n\u00f8d, er blitt kunngjort som folkenes h\u00f8yeste m\u00e5l,\nda det er n\u00f8dvendig at menneskerettighetene blir beskyttet av loven for\nat menneskene ikke skal tvinges til som siste utvei \u00e5 gj\u00f8re oppr\u00f8r mot\ntyranni og undertrykkelse,\nda det er viktig \u00e5 fremme utviklingen av vennskapelige forhold mellom\nnasjonene,\nda De Forente Nasjoners folk i Pakten p\u00e5 ny har bekreftet sin tro p\u00e5\ngrunnleggende menneskerettigheter, p\u00e5 menneskeverd og p\u00e5 like rett for\nmenn og kvinner og har besluttet \u00e5 arbeide for sosialt framskritt og\nbedre levevilk\u00e5r under st\u00f8rre Frihet,\nda medlemsstatene har forpliktet seg til i samarbeid med De Forente\nNasjoner \u00e5 sikre at menneskerettighetene og de grunnleggende friheter\nblir alminnelig respektert og overholdt,\nda en allmenn forst\u00e5else av disse rettigheter og friheter er av den\nst\u00f8rste betydning for \u00e5 virkeliggj\u00f8re denne forpliktelse,\nkunngj\u00f8r",
            "Image": "c34a1ce37d792d22ce84a79fda916e88"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "GENERALFORSAMLINGEN\nn\u00e5 denne VERDENSERKL\u00c6RING OM MENNESKERETTIGHETENE som et felles m\u00e5l for\nalle folk og alle nasjoner, for at hvert individ og hver\nsamfunnsmyndighet, med denne erkl\u00e6ring stadig i tankene, skal s\u00f8ke\ngjennom undervisning og oppdragelse \u00e5 fremme respekt for disse\nrettigheter og friheter, og ved nasjonale og internasjonale tiltak \u00e5\nsikre at de blir allment og effektivt anerkjent og overholdt b\u00e5de blant\nfolkene i medlemsstatene selv og blant folkene i de omr\u00e5der som st\u00e5r\nunder deres overh\u00f8yhet.\nArtikkel 1.\nAlle mennesker er f\u00f8dt frie og med samme menneskeverd og\nmenneskerettigheter. De er utstyrt med fornuft og samvittighet og b\u00f8r\nhandle mot hverandre i brorskapets \u00e5nd.\nArtikkel 2.\nEnhver har krav p\u00e5 alle de rettigheter og friheter som er nevnt i denne\nerkl\u00e6ring, uten forskjell av noen art, f. eks. p\u00e5 grunn av rase, farge,\nkj\u00f8nn, spr\u00e5k, religion, politisk eller annen oppfatning, nasjonal eller\nsosial opprinnelse eiendom, f\u00f8dsel eller annet forhold.\nDet skal heller ikke gj\u00f8res noen forskjell p\u00e5 grunn av den politiske,\nrettslige eller internasjonale stilling som innehas av det land eller\ndet omr\u00e5de en person h\u00f8rer til, enten landet er uavhengig, st\u00e5r under\ntilsyn, er ikke-selvstyrende, eller p\u00e5 annen m\u00e5te har begrenset\nsuverenitet.\nArtikkel 3.\nEnhver har rett til liv, frihet og personlig sikkerhet.\nArtikkel 4.\nIngen m\u00e5 holdes i slaveri eller trelldom. Slaveri og slavehandel i alle\nformer er forbudt.\nArtikkel 5.\nIngen m\u00e5 utsettes for tortur eller grusom, umenneskelig eller\nnedverdigende behandling eller straff.\nArtikkel 6.\nEthvert menneske har krav p\u00e5 overalt \u00e5 bli anerkjent som rettssubjekt.\nArtikkel 7.\nAlle er like for loven og har uten diskriminering rett til samme\nbeskyttelse av loven. Alle har krav p\u00e5 samme beskyttelse mot\ndiskriminering i strid med denne erkl\u00e6ring og mot enhver oppfordring til\nslik diskriminering.\nArtikkel 8.",
            "Image": "b61e0bb7f7a0ac52c13900df847dcc68"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Enhver har rett til effektiv hjelp av de kompetente nasjonale domstoler\nmot handlinger som krenker de grunnleggende rettigheter han er gitt i\nforfatning eller lov.\nArtikkel 9.\nIngen m\u00e5 utsettes for vilk\u00e5rlig arrest, fengsling eller landsforvisning.\nArtikkel 10.\nEnhver har krav p\u00e5 under full likestilling \u00e5 f\u00e5 sin sak rettferdig og\noffentlig behandlet av en uavhengig og upartisk domstol n\u00e5r hans\nrettigheter og plikter skal fastsettes,og n\u00e5r en straffeanklage mot ham\nskal avgj\u00f8res.\nArtikkel 11.\nEnhver som er anklaget for en straffbar handling har rett til \u00e5 bli\nansett som uskyldig til det er bevist ved offentlig domstolsbehandling,\nhvor han har hatt alle de garantier som er n\u00f8dvendig for hans forsvar,\nat han er skyldig etter loven.\nIngen m\u00e5 d\u00f8mmes for en handling eller unnlatelse som i henhold til\nnasjonal lov eller folkeretten ikke var straffbar p\u00e5 den tid da den ble\nbeg\u00e5tt. Heller ikke skal det kunne id\u00f8mmes strengere straff enn den som\ndet var hjemmel for p\u00e5 den tid da den straffbare handling ble beg\u00e5tt.\nArtikkel 12.\nIngen m\u00e5 utsettes for vilk\u00e5rlig innblanding i privatliv, familie, hjem\nog korrespondanse, eller for angrep p\u00e5 \u00e6re og anseelse. Enhver har rett\ntil lovens beskyttelse mot slik innblanding eller slike angrep.\nArtikkel 13.\nEnhver har rett til \u00e5 bevege seg fritt og til fritt \u00e5 velge oppholdssted\ninnenfor en stats grenser.\nEnhver har rett til \u00e5 forlate et hvilket som helst land innbefattet sitt\neget og til \u00e5 vende tilbake til sitt land.\nArtikkel 14.\nEnhver har rett til i andre land \u00e5 s\u00f8ke og ta imot asyl mot forf\u00f8lgelse.\nDenne rett kan ikke p\u00e5beropes ved rettsforf\u00f8lgelse som har reelt\ngrunnlag i upolitiske forbrytelser eller handlinger som strider mot De\nForente Nasjoners form\u00e5l og prinsipper.\nArtikkel 15.\nEnhver har rett til et statsborgerskap.\nIngen skal vilk\u00e5rlig ber\u00f8ves sitt statsborgerskap eller nektes retten\ntil \u00e5 forandre det.\nArtikkel 16.",
            "Image": "b041b85fc47f3c538cd5f84ffe96be7c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Voksne menn og kvinner har rett til \u00e5 gifte seg og stifte familie uten\nnoen begrensning som skyldes rase, nasjonalitet eller religion. De har\nkrav p\u00e5 like rettigheter ved inng\u00e5else av ekteskapet, under ekteskapet\nog ved dets oppl\u00f8sning.\nEkteskap m\u00e5 bare inng\u00e5s etter fritt og fullt samtykke av de vordende\nektefeller.\nFamilien er den naturlige og grunnleggende enhet i samfunnet og har krav\np\u00e5 samfunnets og statens beskyttelse.\nArtikkel 17.\nEnhver har rett til \u00e5 eie eiendom alene eller sammen med andre.\nIngen m\u00e5 vilk\u00e5rlig fratas sin eiendom.\nArtikkel 18.\nEnhver har rett til tanke-, samvittighets- og religionsfrihet. Denne\nrett omfatter frihet til \u00e5 skifte religion eller tro, og frihet til\nenten alene eller sammen med andre, og offentlig eller privat, \u00e5 gi\nuttrykk for sin religion eller tro gjennom undervisning, ut\u00f8velse,\ntilbedelse og ritualer.\nArtikkel 19.\nEnhver har rett til menings- og ytringsfrihet. Denne rett omfatter\nfrihet til \u00e5 hevde meninger uten innblanding og til \u00e5 s\u00f8ke, motta og\nmeddele opplysninger og ideer gjennom ethvert meddelelsesmiddel og uten\nhensyn til landegrenser.\nArtikkel 20.\nEnhver har rett til fritt \u00e5 delta i fredelige m\u00f8ter og organisasjoner.\nIngen m\u00e5 tvinges til \u00e5 tilh\u00f8re en organisasjon.\nArtikkel 21.\nEnhver har rett til \u00e5 ta del i sitt lands styre, direkte eller gjennom\nfritt valgte representanter.\nEnhver har rett til lik adgang til offentlig tjeneste i sitt land.\nFolkets vilje skal v\u00e6re grunnlaget for offentlig myndighet. Denne vilje\nskal komme til uttrykk gjennom periodiske og reelle valg med allmenn og\nlik stemmerett og med hemmelig avstemning eller likeverdig fri\nstemmem\u00e5te.\nArtikkel 22.\nEnhver har som medlem av samfunnet rett til sosial trygghet og har krav\np\u00e5 at de \u00f8konomiske, sosiale og kulturelle goder som er uunnv\u00e6rlige for\nhans verdighet og den frie utvikling av hans personlighet, blir skaffet\ntil veie gjennom nasjonale tiltak og internasjonalt samarbeid i samsvar\nmed hver enkelt stats organisasjon og ressurser.",
            "Image": "ec91323b7eb63348813f6984e19b6539"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikkel 23.\nEnhver har rett til arbeid, til fritt valg av yrke, til rettferdige og\ngode arbeidsforhold og til beskyttelse mot arbeidsl\u00f8shet.\nEnhver har uten diskriminering rett til lik betaling for likt arbeid.\nEnhver som arbeider har rett til en rettferdig og god betaling som\nsikrer hans familie og ham selv en menneskeverdig tilv\u00e6relse, og som om\nn\u00f8dvendig blir utfylt ved annen sosial beskyttelse.\nEnhver har rett til \u00e5 danne og g\u00e5 inn i fagforeninger for \u00e5 beskytte\nsine interesser.\nArtikkel 24.\nEnhver har rett til hvile og fritid, herunder rimelig begrensning av\narbeidstiden og regelmessige ferier med l\u00f8nn.\nArtikkel 25.\nEnhver har rett til en levestandard som er tilstrekkelig for hans og\nhans families helse og velv\u00e6re, og som omfatter mat, kl\u00e6r, bolig og\nhelseomsorg og n\u00f8dvendige sosiale ytelser, og rett til trygghet i\ntilfelle av arbeidsl\u00f8shet, sykdom, arbeidsuf\u00f8rhet, enkestand, alderdom\neller annen mangel p\u00e5 eksistensmuligheter som skyldes forhold han ikke\ner herre over.\nM\u00f8dre og barn har rett til spesiell omsorg og hjelp. Alle barn skal ha\nsamme sosiale beskyttelse enten de er f\u00f8dt i eller utenfor ekteskap.\nArtikkel 26.\nEnhver har rett til undervisning. Undervisningen skal v\u00e6re gratis, i det\nminste p\u00e5 de element\u00e6re og grunnleggende trinn. Element\u00e6rundervisning\nskal v\u00e6re obligatorisk. Alle skal ha adgang til yrkesoppl\u00e6ring, og det\nskal v\u00e6re lik adgang for alle til h\u00f8yere undervisning p\u00e5 grunnlag av\nkvalifikasjoner.\nUndervisningen skal ta sikte p\u00e5 \u00e5 utvikle den menneskelige personlighet\nog styrke respekten for menneskerettighetene og de grunnleggende\nfriheter. Den skal fremme forst\u00e5else, toleranse og vennskap mellom alle\nnasjoner og rasegrupper eller religi\u00f8se grupper og skal st\u00f8tte De\nForente Nasjoners arbeid for \u00e5 opprettholde fred.\nForeldre har fortrinnsrett til \u00e5 bestemme hva slags undervisning deres\nbarn skal f\u00e5.\nArtikkel 27.\nEnhver har rett til fritt \u00e5 delta i samfunnets kulturelle liv, til \u00e5\nnyte kunst og til \u00e5 f\u00e5 del i den vitenskapelige framgang og dens goder.\nEnhver har rett til beskyttelse av de \u00e5ndelige og materielle interesser\nsom er et resultat av ethvert vitenskapelig, litter\u00e6rt eller kunstnerisk\nverk som han har skapt.",
            "Image": "99f6fe5ccd22fb790c1ed4cc5ad2c6eb"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artikkel 28.\nEnhver har krav p\u00e5 en sosial og internasjonal orden som fullt ut kan\nvirkeliggj\u00f8re de rettigheter og friheter som er nevnt i denne erkl\u00e6ring.\nArtikkel 29.\nEnhver har plikter overfor samfunnet som alene gj\u00f8r den frie og fulle\nutvikling av hans personlighet mulig.\nUnder ut\u00f8velsen av sine rettigheter og friheter skal enhver bare v\u00e6re\nundergitt slike begrensninger som er fastsatt i lov utelukkende med det\nform\u00e5l \u00e5 sikre den n\u00f8dvendige anerkjennelse av og respekt for andres\nrettigheter og friheter, og de krav som moralen, den offentlige orden og\nden alminnelige velferd i et demokratisk samfunn med rette stiller.\nDisse rettigheter og friheter m\u00e5 ikke i noe tilfelle ut\u00f8ves i strid med\nDe Forente Nasjoners form\u00e5l og prinsipper.\nArtikkel 30.\nIntet i denne erkl\u00e6ring skal tolkes slik at det gir noen stat, gruppe\neller person rett til \u00e5 ta del i noen virksomhet eller foreta noen\nhandling som tar sikte p\u00e5 \u00e5 \u00f8delegge noen av de rettigheter og friheter\nsom er nevnt i Erkl\u00e6ringen.",
            "Image": "0986a4bce7d2a8df28b48608905bbffa"
        }
    }
}
