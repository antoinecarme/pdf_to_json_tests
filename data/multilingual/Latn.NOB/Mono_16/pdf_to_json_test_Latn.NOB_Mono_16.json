{
    "MetaData": {
        "Author": null,
        "Creation_Date": 1581469682,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "c34a1ce37d792d22ce84a79fda916e88",
            "Index": 0,
            "Label": "1",
            "Size": [
                595.0,
                842.0
            ],
            "Text": "Den 10. desember 1948 vedtok og kunngjorde De Forente Nasjoners tredje\nGeneralforsamling Verdenserklæringen om Menneskerettighetene.\nErklæringen ble vedtatt med 48 lands ja-stemmer. Ingen land stemte mot.\n8 land avsto.\nUmiddelbart etter denne historiske begivenhet henstilte\nGeneralforsamlingen til alle medlemsstater å bekjentgjøre Erklæringens\ntekst og \"sørge for at den blir distribuert, framvist, lest og forklart\nspesielt i skoler og andre læreinstitusjoner, uten hensyn til de\nforskjellige lands eller områders politiske status\".\nErklæringens offisielle tekst foreligger på FNs seks arbeidsspråk:\narabisk, engelsk, fransk, kinesisk, russisk og spansk. En lang rekke av\nFNs medlemsstater har fulgt Generalforsamlingens oppfordring og oversatt\nErklæringen til de nasjonale språk.\nDenne oversettelsen til norsk er utarbeidet i Utenriksdepartementet.\nPå henvendelse til FNs nordiske informasjonskontor i København kan en få\ngratis eksemplarer av Erklæringen på FNs offisielle språk, de øvrige\nnordiske språk og et begrenset antall andre språk.\nVERDENSERKLÆRINGEN OM MENNESKERETTIGHETENE\nINNLEDNING\nDa anerkjennelsen av menneskeverd og like og umistelige rettigheter for\nalle medlemmer av menneskeslekten er grunnlaget for frihet,\nrettferdighet og fred i verden,\nda tilsidesettelse av og forakt for menneskerettighetene har ført til\nbarbariske handlinger som har rystet menneskehetens samvittighet, og da\nframveksten av en verden hvor menneskene har tale- og trosfrihet og\nfrihet fra frykt og nød, er blitt kunngjort som folkenes høyeste mål,\nda det er nødvendig at menneskerettighetene blir beskyttet av loven for\nat menneskene ikke skal tvinges til som siste utvei å gjøre opprør mot\ntyranni og undertrykkelse,\nda det er viktig å fremme utviklingen av vennskapelige forhold mellom\nnasjonene,\nda De Forente Nasjoners folk i Pakten på ny har bekreftet sin tro på\ngrunnleggende menneskerettigheter, på menneskeverd og på like rett for\nmenn og kvinner og har besluttet å arbeide for sosialt framskritt og\nbedre levevilkår under større Frihet,\nda medlemsstatene har forpliktet seg til i samarbeid med De Forente\nNasjoner å sikre at menneskerettighetene og de grunnleggende friheter\nblir alminnelig respektert og overholdt,\nda en allmenn forståelse av disse rettigheter og friheter er av den\nstørste betydning for å virkeliggjøre denne forpliktelse,\nkunngjør"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b61e0bb7f7a0ac52c13900df847dcc68",
            "Index": 1,
            "Label": "2",
            "Size": [
                595.0,
                842.0
            ],
            "Text": "GENERALFORSAMLINGEN\nnå denne VERDENSERKLÆRING OM MENNESKERETTIGHETENE som et felles mål for\nalle folk og alle nasjoner, for at hvert individ og hver\nsamfunnsmyndighet, med denne erklæring stadig i tankene, skal søke\ngjennom undervisning og oppdragelse å fremme respekt for disse\nrettigheter og friheter, og ved nasjonale og internasjonale tiltak å\nsikre at de blir allment og effektivt anerkjent og overholdt både blant\nfolkene i medlemsstatene selv og blant folkene i de områder som står\nunder deres overhøyhet.\nArtikkel 1.\nAlle mennesker er født frie og med samme menneskeverd og\nmenneskerettigheter. De er utstyrt med fornuft og samvittighet og bør\nhandle mot hverandre i brorskapets ånd.\nArtikkel 2.\nEnhver har krav på alle de rettigheter og friheter som er nevnt i denne\nerklæring, uten forskjell av noen art, f. eks. på grunn av rase, farge,\nkjønn, språk, religion, politisk eller annen oppfatning, nasjonal eller\nsosial opprinnelse eiendom, fødsel eller annet forhold.\nDet skal heller ikke gjøres noen forskjell på grunn av den politiske,\nrettslige eller internasjonale stilling som innehas av det land eller\ndet område en person hører til, enten landet er uavhengig, står under\ntilsyn, er ikke-selvstyrende, eller på annen måte har begrenset\nsuverenitet.\nArtikkel 3.\nEnhver har rett til liv, frihet og personlig sikkerhet.\nArtikkel 4.\nIngen må holdes i slaveri eller trelldom. Slaveri og slavehandel i alle\nformer er forbudt.\nArtikkel 5.\nIngen må utsettes for tortur eller grusom, umenneskelig eller\nnedverdigende behandling eller straff.\nArtikkel 6.\nEthvert menneske har krav på overalt å bli anerkjent som rettssubjekt.\nArtikkel 7.\nAlle er like for loven og har uten diskriminering rett til samme\nbeskyttelse av loven. Alle har krav på samme beskyttelse mot\ndiskriminering i strid med denne erklæring og mot enhver oppfordring til\nslik diskriminering.\nArtikkel 8."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b041b85fc47f3c538cd5f84ffe96be7c",
            "Index": 2,
            "Label": "3",
            "Size": [
                595.0,
                842.0
            ],
            "Text": "Enhver har rett til effektiv hjelp av de kompetente nasjonale domstoler\nmot handlinger som krenker de grunnleggende rettigheter han er gitt i\nforfatning eller lov.\nArtikkel 9.\nIngen må utsettes for vilkårlig arrest, fengsling eller landsforvisning.\nArtikkel 10.\nEnhver har krav på under full likestilling å få sin sak rettferdig og\noffentlig behandlet av en uavhengig og upartisk domstol når hans\nrettigheter og plikter skal fastsettes,og når en straffeanklage mot ham\nskal avgjøres.\nArtikkel 11.\nEnhver som er anklaget for en straffbar handling har rett til å bli\nansett som uskyldig til det er bevist ved offentlig domstolsbehandling,\nhvor han har hatt alle de garantier som er nødvendig for hans forsvar,\nat han er skyldig etter loven.\nIngen må dømmes for en handling eller unnlatelse som i henhold til\nnasjonal lov eller folkeretten ikke var straffbar på den tid da den ble\nbegått. Heller ikke skal det kunne idømmes strengere straff enn den som\ndet var hjemmel for på den tid da den straffbare handling ble begått.\nArtikkel 12.\nIngen må utsettes for vilkårlig innblanding i privatliv, familie, hjem\nog korrespondanse, eller for angrep på ære og anseelse. Enhver har rett\ntil lovens beskyttelse mot slik innblanding eller slike angrep.\nArtikkel 13.\nEnhver har rett til å bevege seg fritt og til fritt å velge oppholdssted\ninnenfor en stats grenser.\nEnhver har rett til å forlate et hvilket som helst land innbefattet sitt\neget og til å vende tilbake til sitt land.\nArtikkel 14.\nEnhver har rett til i andre land å søke og ta imot asyl mot forfølgelse.\nDenne rett kan ikke påberopes ved rettsforfølgelse som har reelt\ngrunnlag i upolitiske forbrytelser eller handlinger som strider mot De\nForente Nasjoners formål og prinsipper.\nArtikkel 15.\nEnhver har rett til et statsborgerskap.\nIngen skal vilkårlig berøves sitt statsborgerskap eller nektes retten\ntil å forandre det.\nArtikkel 16."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ec91323b7eb63348813f6984e19b6539",
            "Index": 3,
            "Label": "4",
            "Size": [
                595.0,
                842.0
            ],
            "Text": "Voksne menn og kvinner har rett til å gifte seg og stifte familie uten\nnoen begrensning som skyldes rase, nasjonalitet eller religion. De har\nkrav på like rettigheter ved inngåelse av ekteskapet, under ekteskapet\nog ved dets oppløsning.\nEkteskap må bare inngås etter fritt og fullt samtykke av de vordende\nektefeller.\nFamilien er den naturlige og grunnleggende enhet i samfunnet og har krav\npå samfunnets og statens beskyttelse.\nArtikkel 17.\nEnhver har rett til å eie eiendom alene eller sammen med andre.\nIngen må vilkårlig fratas sin eiendom.\nArtikkel 18.\nEnhver har rett til tanke-, samvittighets- og religionsfrihet. Denne\nrett omfatter frihet til å skifte religion eller tro, og frihet til\nenten alene eller sammen med andre, og offentlig eller privat, å gi\nuttrykk for sin religion eller tro gjennom undervisning, utøvelse,\ntilbedelse og ritualer.\nArtikkel 19.\nEnhver har rett til menings- og ytringsfrihet. Denne rett omfatter\nfrihet til å hevde meninger uten innblanding og til å søke, motta og\nmeddele opplysninger og ideer gjennom ethvert meddelelsesmiddel og uten\nhensyn til landegrenser.\nArtikkel 20.\nEnhver har rett til fritt å delta i fredelige møter og organisasjoner.\nIngen må tvinges til å tilhøre en organisasjon.\nArtikkel 21.\nEnhver har rett til å ta del i sitt lands styre, direkte eller gjennom\nfritt valgte representanter.\nEnhver har rett til lik adgang til offentlig tjeneste i sitt land.\nFolkets vilje skal være grunnlaget for offentlig myndighet. Denne vilje\nskal komme til uttrykk gjennom periodiske og reelle valg med allmenn og\nlik stemmerett og med hemmelig avstemning eller likeverdig fri\nstemmemåte.\nArtikkel 22.\nEnhver har som medlem av samfunnet rett til sosial trygghet og har krav\npå at de økonomiske, sosiale og kulturelle goder som er uunnværlige for\nhans verdighet og den frie utvikling av hans personlighet, blir skaffet\ntil veie gjennom nasjonale tiltak og internasjonalt samarbeid i samsvar\nmed hver enkelt stats organisasjon og ressurser."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "99f6fe5ccd22fb790c1ed4cc5ad2c6eb",
            "Index": 4,
            "Label": "5",
            "Size": [
                595.0,
                842.0
            ],
            "Text": "Artikkel 23.\nEnhver har rett til arbeid, til fritt valg av yrke, til rettferdige og\ngode arbeidsforhold og til beskyttelse mot arbeidsløshet.\nEnhver har uten diskriminering rett til lik betaling for likt arbeid.\nEnhver som arbeider har rett til en rettferdig og god betaling som\nsikrer hans familie og ham selv en menneskeverdig tilværelse, og som om\nnødvendig blir utfylt ved annen sosial beskyttelse.\nEnhver har rett til å danne og gå inn i fagforeninger for å beskytte\nsine interesser.\nArtikkel 24.\nEnhver har rett til hvile og fritid, herunder rimelig begrensning av\narbeidstiden og regelmessige ferier med lønn.\nArtikkel 25.\nEnhver har rett til en levestandard som er tilstrekkelig for hans og\nhans families helse og velvære, og som omfatter mat, klær, bolig og\nhelseomsorg og nødvendige sosiale ytelser, og rett til trygghet i\ntilfelle av arbeidsløshet, sykdom, arbeidsuførhet, enkestand, alderdom\neller annen mangel på eksistensmuligheter som skyldes forhold han ikke\ner herre over.\nMødre og barn har rett til spesiell omsorg og hjelp. Alle barn skal ha\nsamme sosiale beskyttelse enten de er født i eller utenfor ekteskap.\nArtikkel 26.\nEnhver har rett til undervisning. Undervisningen skal være gratis, i det\nminste på de elementære og grunnleggende trinn. Elementærundervisning\nskal være obligatorisk. Alle skal ha adgang til yrkesopplæring, og det\nskal være lik adgang for alle til høyere undervisning på grunnlag av\nkvalifikasjoner.\nUndervisningen skal ta sikte på å utvikle den menneskelige personlighet\nog styrke respekten for menneskerettighetene og de grunnleggende\nfriheter. Den skal fremme forståelse, toleranse og vennskap mellom alle\nnasjoner og rasegrupper eller religiøse grupper og skal støtte De\nForente Nasjoners arbeid for å opprettholde fred.\nForeldre har fortrinnsrett til å bestemme hva slags undervisning deres\nbarn skal få.\nArtikkel 27.\nEnhver har rett til fritt å delta i samfunnets kulturelle liv, til å\nnyte kunst og til å få del i den vitenskapelige framgang og dens goder.\nEnhver har rett til beskyttelse av de åndelige og materielle interesser\nsom er et resultat av ethvert vitenskapelig, litterært eller kunstnerisk\nverk som han har skapt."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0986a4bce7d2a8df28b48608905bbffa",
            "Index": 5,
            "Label": "6",
            "Size": [
                595.0,
                842.0
            ],
            "Text": "Artikkel 28.\nEnhver har krav på en sosial og internasjonal orden som fullt ut kan\nvirkeliggjøre de rettigheter og friheter som er nevnt i denne erklæring.\nArtikkel 29.\nEnhver har plikter overfor samfunnet som alene gjør den frie og fulle\nutvikling av hans personlighet mulig.\nUnder utøvelsen av sine rettigheter og friheter skal enhver bare være\nundergitt slike begrensninger som er fastsatt i lov utelukkende med det\nformål å sikre den nødvendige anerkjennelse av og respekt for andres\nrettigheter og friheter, og de krav som moralen, den offentlige orden og\nden alminnelige velferd i et demokratisk samfunn med rette stiller.\nDisse rettigheter og friheter må ikke i noe tilfelle utøves i strid med\nDe Forente Nasjoners formål og prinsipper.\nArtikkel 30.\nIntet i denne erklæring skal tolkes slik at det gir noen stat, gruppe\neller person rett til å ta del i noen virksomhet eller foreta noen\nhandling som tar sikte på å ødelegge noen av de rettigheter og friheter\nsom er nevnt i Erklæringen."
        }
    }
}
