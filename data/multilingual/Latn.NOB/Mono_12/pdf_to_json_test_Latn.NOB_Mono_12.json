{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469665,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Den 10. desember 1948 vedtok og kunngjorde De Forente Nasjoners tredje Generalforsamling\nVerdenserkl\u00e6ringen om Menneskerettighetene. Erkl\u00e6ringen ble vedtatt med 48 lands ja-stemmer.\nIngen land stemte mot. 8 land avsto.\nUmiddelbart etter denne historiske begivenhet henstilte Generalforsamlingen til alle\nmedlemsstater \u00e5 bekjentgj\u00f8re Erkl\u00e6ringens tekst og \"s\u00f8rge for at den blir distribuert,\nframvist, lest og forklart spesielt i skoler og andre l\u00e6reinstitusjoner, uten hensyn til de\nforskjellige lands eller omr\u00e5ders politiske status\".\nErkl\u00e6ringens offisielle tekst foreligger p\u00e5 FNs seks arbeidsspr\u00e5k: arabisk, engelsk, fransk,\nkinesisk, russisk og spansk. En lang rekke av FNs medlemsstater har fulgt Generalforsamlingens\noppfordring og oversatt Erkl\u00e6ringen til de nasjonale spr\u00e5k.\nDenne oversettelsen til norsk er utarbeidet i Utenriksdepartementet.\nP\u00e5 henvendelse til FNs nordiske informasjonskontor i K\u00f8benhavn kan en f\u00e5 gratis eksemplarer av\nErkl\u00e6ringen p\u00e5 FNs offisielle spr\u00e5k, de \u00f8vrige nordiske spr\u00e5k og et begrenset antall andre\nspr\u00e5k.\nVERDENSERKL\u00c6RINGEN OM MENNESKERETTIGHETENE\nINNLEDNING\nDa anerkjennelsen av menneskeverd og like og umistelige rettigheter for alle medlemmer av\nmenneskeslekten er grunnlaget for frihet, rettferdighet og fred i verden,\nda tilsidesettelse av og forakt for menneskerettighetene har f\u00f8rt til barbariske handlinger som\nhar rystet menneskehetens samvittighet, og da framveksten av en verden hvor menneskene har\ntale- og trosfrihet og frihet fra frykt og n\u00f8d, er blitt kunngjort som folkenes h\u00f8yeste m\u00e5l,\nda det er n\u00f8dvendig at menneskerettighetene blir beskyttet av loven for at menneskene ikke skal\ntvinges til som siste utvei \u00e5 gj\u00f8re oppr\u00f8r mot tyranni og undertrykkelse,\nda det er viktig \u00e5 fremme utviklingen av vennskapelige forhold mellom nasjonene,\nda De Forente Nasjoners folk i Pakten p\u00e5 ny har bekreftet sin tro p\u00e5 grunnleggende\nmenneskerettigheter, p\u00e5 menneskeverd og p\u00e5 like rett for menn og kvinner og har besluttet \u00e5\narbeide for sosialt framskritt og bedre levevilk\u00e5r under st\u00f8rre Frihet,\nda medlemsstatene har forpliktet seg til i samarbeid med De Forente Nasjoner \u00e5 sikre at\nmenneskerettighetene og de grunnleggende friheter blir alminnelig respektert og overholdt,\nda en allmenn forst\u00e5else av disse rettigheter og friheter er av den st\u00f8rste betydning for \u00e5\nvirkeliggj\u00f8re denne forpliktelse,\nkunngj\u00f8r\nGENERALFORSAMLINGEN\nn\u00e5 denne VERDENSERKL\u00c6RING OM MENNESKERETTIGHETENE som et felles m\u00e5l for alle folk og alle\nnasjoner, for at hvert individ og hver samfunnsmyndighet, med denne erkl\u00e6ring stadig i tankene,\nskal s\u00f8ke gjennom undervisning og oppdragelse \u00e5 fremme respekt for disse rettigheter og\nfriheter, og ved nasjonale og internasjonale tiltak \u00e5 sikre at de blir allment og effektivt\nanerkjent og overholdt b\u00e5de blant folkene i medlemsstatene selv og blant folkene i de omr\u00e5der\nsom st\u00e5r under deres overh\u00f8yhet.\nArtikkel 1.\nAlle mennesker er f\u00f8dt frie og med samme menneskeverd og menneskerettigheter. De er utstyrt med\nfornuft og samvittighet og b\u00f8r handle mot hverandre i brorskapets \u00e5nd.\nArtikkel 2.\nEnhver har krav p\u00e5 alle de rettigheter og friheter som er nevnt i denne erkl\u00e6ring, uten\nforskjell av noen art, f. eks. p\u00e5 grunn av rase, farge, kj\u00f8nn, spr\u00e5k, religion, politisk eller\nannen oppfatning, nasjonal eller sosial opprinnelse eiendom, f\u00f8dsel eller annet forhold.\nDet skal heller ikke gj\u00f8res noen forskjell p\u00e5 grunn av den politiske, rettslige eller\ninternasjonale stilling som innehas av det land eller det omr\u00e5de en person h\u00f8rer til, enten\nlandet er uavhengig, st\u00e5r under tilsyn, er ikke-selvstyrende, eller p\u00e5 annen m\u00e5te har begrenset\nsuverenitet.\nArtikkel 3.",
            "Image": "7bfff71bc0ec28deef7252d33d69de3f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Enhver har rett til liv, frihet og personlig sikkerhet.\nArtikkel 4.\nIngen m\u00e5 holdes i slaveri eller trelldom. Slaveri og slavehandel i alle former er forbudt.\nArtikkel 5.\nIngen m\u00e5 utsettes for tortur eller grusom, umenneskelig eller nedverdigende behandling eller\nstraff.\nArtikkel 6.\nEthvert menneske har krav p\u00e5 overalt \u00e5 bli anerkjent som rettssubjekt.\nArtikkel 7.\nAlle er like for loven og har uten diskriminering rett til samme beskyttelse av loven. Alle har\nkrav p\u00e5 samme beskyttelse mot diskriminering i strid med denne erkl\u00e6ring og mot enhver\noppfordring til slik diskriminering.\nArtikkel 8.\nEnhver har rett til effektiv hjelp av de kompetente nasjonale domstoler mot handlinger som\nkrenker de grunnleggende rettigheter han er gitt i forfatning eller lov.\nArtikkel 9.\nIngen m\u00e5 utsettes for vilk\u00e5rlig arrest, fengsling eller landsforvisning.\nArtikkel 10.\nEnhver har krav p\u00e5 under full likestilling \u00e5 f\u00e5 sin sak rettferdig og offentlig behandlet av en\nuavhengig og upartisk domstol n\u00e5r hans rettigheter og plikter skal fastsettes,og n\u00e5r en\nstraffeanklage mot ham skal avgj\u00f8res.\nArtikkel 11.\nEnhver som er anklaget for en straffbar handling har rett til \u00e5 bli ansett som uskyldig til det\ner bevist ved offentlig domstolsbehandling, hvor han har hatt alle de garantier som er\nn\u00f8dvendig for hans forsvar, at han er skyldig etter loven.\nIngen m\u00e5 d\u00f8mmes for en handling eller unnlatelse som i henhold til nasjonal lov eller\nfolkeretten ikke var straffbar p\u00e5 den tid da den ble beg\u00e5tt. Heller ikke skal det kunne id\u00f8mmes\nstrengere straff enn den som det var hjemmel for p\u00e5 den tid da den straffbare handling ble\nbeg\u00e5tt.\nArtikkel 12.\nIngen m\u00e5 utsettes for vilk\u00e5rlig innblanding i privatliv, familie, hjem og korrespondanse, eller\nfor angrep p\u00e5 \u00e6re og anseelse. Enhver har rett til lovens beskyttelse mot slik innblanding\neller slike angrep.\nArtikkel 13.\nEnhver har rett til \u00e5 bevege seg fritt og til fritt \u00e5 velge oppholdssted innenfor en stats\ngrenser.\nEnhver har rett til \u00e5 forlate et hvilket som helst land innbefattet sitt eget og til \u00e5 vende\ntilbake til sitt land.\nArtikkel 14.\nEnhver har rett til i andre land \u00e5 s\u00f8ke og ta imot asyl mot forf\u00f8lgelse.\nDenne rett kan ikke p\u00e5beropes ved rettsforf\u00f8lgelse som har reelt grunnlag i upolitiske\nforbrytelser eller handlinger som strider mot De Forente Nasjoners form\u00e5l og prinsipper.\nArtikkel 15.\nEnhver har rett til et statsborgerskap.\nIngen skal vilk\u00e5rlig ber\u00f8ves sitt statsborgerskap eller nektes retten til \u00e5 forandre det.\nArtikkel 16.",
            "Image": "2a195010c8ca077a991ade7d90e22327"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Voksne menn og kvinner har rett til \u00e5 gifte seg og stifte familie uten noen begrensning som\nskyldes rase, nasjonalitet eller religion. De har krav p\u00e5 like rettigheter ved inng\u00e5else av\nekteskapet, under ekteskapet og ved dets oppl\u00f8sning.\nEkteskap m\u00e5 bare inng\u00e5s etter fritt og fullt samtykke av de vordende ektefeller.\nFamilien er den naturlige og grunnleggende enhet i samfunnet og har krav p\u00e5 samfunnets og\nstatens beskyttelse.\nArtikkel 17.\nEnhver har rett til \u00e5 eie eiendom alene eller sammen med andre.\nIngen m\u00e5 vilk\u00e5rlig fratas sin eiendom.\nArtikkel 18.\nEnhver har rett til tanke-, samvittighets- og religionsfrihet. Denne rett omfatter frihet til \u00e5\nskifte religion eller tro, og frihet til enten alene eller sammen med andre, og offentlig eller\nprivat, \u00e5 gi uttrykk for sin religion eller tro gjennom undervisning, ut\u00f8velse, tilbedelse og\nritualer.\nArtikkel 19.\nEnhver har rett til menings- og ytringsfrihet. Denne rett omfatter frihet til \u00e5 hevde meninger\nuten innblanding og til \u00e5 s\u00f8ke, motta og meddele opplysninger og ideer gjennom ethvert\nmeddelelsesmiddel og uten hensyn til landegrenser.\nArtikkel 20.\nEnhver har rett til fritt \u00e5 delta i fredelige m\u00f8ter og organisasjoner.\nIngen m\u00e5 tvinges til \u00e5 tilh\u00f8re en organisasjon.\nArtikkel 21.\nEnhver har rett til \u00e5 ta del i sitt lands styre, direkte eller gjennom fritt valgte\nrepresentanter.\nEnhver har rett til lik adgang til offentlig tjeneste i sitt land.\nFolkets vilje skal v\u00e6re grunnlaget for offentlig myndighet. Denne vilje skal komme til uttrykk\ngjennom periodiske og reelle valg med allmenn og lik stemmerett og med hemmelig avstemning\neller likeverdig fri stemmem\u00e5te.\nArtikkel 22.\nEnhver har som medlem av samfunnet rett til sosial trygghet og har krav p\u00e5 at de \u00f8konomiske,\nsosiale og kulturelle goder som er uunnv\u00e6rlige for hans verdighet og den frie utvikling av hans\npersonlighet, blir skaffet til veie gjennom nasjonale tiltak og internasjonalt samarbeid i\nsamsvar med hver enkelt stats organisasjon og ressurser.\nArtikkel 23.\nEnhver har rett til arbeid, til fritt valg av yrke, til rettferdige og gode arbeidsforhold og\ntil beskyttelse mot arbeidsl\u00f8shet.\nEnhver har uten diskriminering rett til lik betaling for likt arbeid.\nEnhver som arbeider har rett til en rettferdig og god betaling som sikrer hans familie og ham\nselv en menneskeverdig tilv\u00e6relse, og som om n\u00f8dvendig blir utfylt ved annen sosial\nbeskyttelse.\nEnhver har rett til \u00e5 danne og g\u00e5 inn i fagforeninger for \u00e5 beskytte sine interesser.\nArtikkel 24.\nEnhver har rett til hvile og fritid, herunder rimelig begrensning av arbeidstiden og\nregelmessige ferier med l\u00f8nn.\nArtikkel 25.\nEnhver har rett til en levestandard som er tilstrekkelig for hans og hans families helse og\nvelv\u00e6re, og som omfatter mat, kl\u00e6r, bolig og helseomsorg og n\u00f8dvendige sosiale ytelser, og rett\ntil trygghet i tilfelle av arbeidsl\u00f8shet, sykdom, arbeidsuf\u00f8rhet, enkestand, alderdom eller\nannen mangel p\u00e5 eksistensmuligheter som skyldes forhold han ikke er herre over.",
            "Image": "53b011a8f6379c2808df2e8d2036d017"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "M\u00f8dre og barn har rett til spesiell omsorg og hjelp. Alle barn skal ha samme sosiale\nbeskyttelse enten de er f\u00f8dt i eller utenfor ekteskap.\nArtikkel 26.\nEnhver har rett til undervisning. Undervisningen skal v\u00e6re gratis, i det minste p\u00e5 de\nelement\u00e6re og grunnleggende trinn. Element\u00e6rundervisning skal v\u00e6re obligatorisk. Alle skal ha\nadgang til yrkesoppl\u00e6ring, og det skal v\u00e6re lik adgang for alle til h\u00f8yere undervisning p\u00e5\ngrunnlag av kvalifikasjoner.\nUndervisningen skal ta sikte p\u00e5 \u00e5 utvikle den menneskelige personlighet og styrke respekten for\nmenneskerettighetene og de grunnleggende friheter. Den skal fremme forst\u00e5else, toleranse og\nvennskap mellom alle nasjoner og rasegrupper eller religi\u00f8se grupper og skal st\u00f8tte De Forente\nNasjoners arbeid for \u00e5 opprettholde fred.\nForeldre har fortrinnsrett til \u00e5 bestemme hva slags undervisning deres barn skal f\u00e5.\nArtikkel 27.\nEnhver har rett til fritt \u00e5 delta i samfunnets kulturelle liv, til \u00e5 nyte kunst og til \u00e5 f\u00e5 del\ni den vitenskapelige framgang og dens goder.\nEnhver har rett til beskyttelse av de \u00e5ndelige og materielle interesser som er et resultat av\nethvert vitenskapelig, litter\u00e6rt eller kunstnerisk verk som han har skapt.\nArtikkel 28.\nEnhver har krav p\u00e5 en sosial og internasjonal orden som fullt ut kan virkeliggj\u00f8re de\nrettigheter og friheter som er nevnt i denne erkl\u00e6ring.\nArtikkel 29.\nEnhver har plikter overfor samfunnet som alene gj\u00f8r den frie og fulle utvikling av hans\npersonlighet mulig.\nUnder ut\u00f8velsen av sine rettigheter og friheter skal enhver bare v\u00e6re undergitt slike\nbegrensninger som er fastsatt i lov utelukkende med det form\u00e5l \u00e5 sikre den n\u00f8dvendige\nanerkjennelse av og respekt for andres rettigheter og friheter, og de krav som moralen, den\noffentlige orden og den alminnelige velferd i et demokratisk samfunn med rette stiller.\nDisse rettigheter og friheter m\u00e5 ikke i noe tilfelle ut\u00f8ves i strid med De Forente Nasjoners\nform\u00e5l og prinsipper.\nArtikkel 30.\nIntet i denne erkl\u00e6ring skal tolkes slik at det gir noen stat, gruppe eller person rett til \u00e5\nta del i noen virksomhet eller foreta noen handling som tar sikte p\u00e5 \u00e5 \u00f8delegge noen av de\nrettigheter og friheter som er nevnt i Erkl\u00e6ringen.",
            "Image": "fbe8c4fb241947ce476a3a56ab08b4b8"
        }
    }
}
