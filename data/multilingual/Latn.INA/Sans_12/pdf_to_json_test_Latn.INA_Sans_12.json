{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468487,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "DECLARATION UNIVERSAL DEL DERECTOS HUMAN\nPREAMBULO\nConsiderante que le recognoscentia del dignitate inherente a tote le membros del familia human e de lor derectos equal e inalienabile constitue\nle fundamento del libertate, del justitia e del pace in le mundo,\nConsiderante que le ignorantia e le disprecio del derectos human ha resultate in actos de barbaria que ultragia le conscientia del humanitate, e\nque le advenimento de un mundo in le qual le esseres human essera libere de parlar e de creder, liberate del terror e del miseria, ha essite\nproclamate como le plus alte aspiration del homine,\nConsiderante que il es essential que le derectos human es protegite per medio de un regime de derecto, a fin que le homine non es compellite al\nultime recurso del rebellion contra le tyrannia e le oppression,\nConsiderante que il es essential promover le disveloppamento de relationes amical inter le nationes,\nConsiderante que in le Charta le populos del Nationes Unite ha reaffirmate lor fide in le derectos human fundamental, in le dignitate e in le\nvalor del persona human, in le equalitate del derectos del homines e del feminas, e que illos se ha declarate resolute a promover le progresso\nsocial e a instaurar melior conditiones de vita in un libertate plus grande,\nConsiderante que le Statos Membros ha promittite de assecurar, in cooperation con le Organisation del Nationes Unite, le respecto universal e\neffective al derectos human e libertates fundamental,\nConsiderante que un conception commun de iste derectos e libertates es del plus grande importantia pro le plen realisation de iste promissa,\nLe Assemblea General\nProclama le presente Declaration Universal del Derectos Human como le ideal commun a attinger per tote le populos e nationes, a fin que tote\nle individuos e tote le organos del societate, habente iste Declaration constantemente in mente, se effortia, per le inseniamento e per le\neducation, a disveloppar le respecto a iste derectos e libertates e a promover, per mesuras progressive de character national e international, lor\nrecognoscentia e lor application universal e effective tanto inter le populos del Statos Membros mesme como inter los del territorios sub lor\njurisdiction.\nArticulo 1\nTote le esseres human nasce libere e equal in dignitate e in derectos. Illes es dotate de ration e de conscientia e debe ager le unes verso le alteres\nin un spirito de fraternitate.\nArticulo 2",
            "Image": "ebd2c90a722e4adda4deda27ad6319a2"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Tote esser human ha tote le derectos e tote le libertates proclamate in iste Declaration, sin alicun distinction de racia, de color, de sexo, de\nlingua, de religion, de opinion politic o de altere opinion, de origine national o social, de position economic, de nascentia o de qualcunque\naltere position.\nIn plus, il non essera facite alicun distinction fundate super le statuto politic, juridic o international del pais o del territorio al qual un persona\npertine, tanto si il se tracta de un pais independente como de un territorio sub tutela, non autonome o submittite a qualcunque altere limitation\nde soveranitate.\nArticulo 3\nTote individuo ha le derecto al vita, al libertate e al securitate de su persona.\nArticulo 4\nNecuno essera submittite a sclavitude o servitude; le sclavitude e le traffico de sclavos es interdicte in tote su formas.\nArticulo 5\nNecuno essera submittite ni a torturas ni a penas o tractamentos cruel, inhuman o degradante.\nArticulo 6\nTote esser human ha le derecto al recognoscentia de su personalitate juridic in omne locos.\nArticulo 7\nTotes es equal ante le lege e ha, sin distinction, le derecto a equal protection del lege. Totes ha le derecto a equal protection contra tote\ndiscrimination que infringe iste Declaration e contra tote provocation a un tal discrimination.\nArticulo 8\nTote persona ha le derecto a un recurso effective ante le tribunales national competente contra le actos que viola su derectos fundamental\nrecognoscite per le constitution e per le lege.\nArticulo 9\nNecuno pote esser arbitrarimente arrestate, detenite o exilate.\nArticulo 10\nTote persona ha le derecto, in plen equalitate, a esser audite equitabile- e publicamente per un tribunal independente e impartial, pro le\ndetermination de su derectos e obligationes e de qualcunque accusation de crimine contra ille.",
            "Image": "c6135f01ca071f607e035ab764b1842e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Articulo 11\nTote persona accusate de un delicto ha le derecto de esser presumite innocente usque al momento quando su culpabilitate habera essite\nlegalmente establite in un processo public e in le qual il habera essite assecurate tote le garantia necessari pro su defensa.\nNecuno essera condemnate pro actiones e omissiones que, al momento quando illos ha essite committite, non esseva actos delictuose secundo\nle derecto national o international. Idem, il essera infligite nulle pena plus forte que illo que esseva applicabile al momento quando le acto\ndelictuose ha essite committite.\nArticulo 12\nNecuno essera le objecto de ingerentias arbitrari in su vita private, su familia, su domicilio o su correspondentia, ni de attaccos a su honor o a\nsu reputation. Tote persona ha le derecto al protection del lege contra tal ingerentias o attaccos.\nArticulo 13\nTote persona ha le derecto de circular liberemente e de eliger su residentia in le territorio de un Stato.\nTote persona ha le derecto de quitar qualcunque pais, incluse le sue, e de retornar a su pais.\nArticulo 14\nIn caso de persecution, tote persona ha le derecto de cercar asylo e de beneficiar del asylo in altere paises.\nIste derecto non pote esser invocate in le caso de persecutiones originate de crimines non-politic o de actos contrari al scopos e principios del\nNationes Unite.\nArticulo 15\nTote persona ha le derecto a un nationalitate.\nNecuno pote esser private arbitrarimente de su nationalitate, ni del derecto de cambiar de nationalitate.\nArticulo 16\nLe homines e le feminas, a partir del etate nubile, ha le derecto, sin alicun restriction quanto al racia, al nationalitate o al religion, de maritar se\ne de fundar un familia. Illes habera derectos equal quanto al maritage, durante le maritage e in caso de dissolution del maritage.\nSolo con le libere e plen consentimento del futur sposos, le maritage pote esser contrahite.\nLe familia es le elemento natural e fundamental del societate e ha le derecto al protection del societate e del Stato.\nArticulo 17",
            "Image": "f4a6946ebb9912e929a9c5dd04e05b7d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Tote persona ha le derecto al proprietate, individual- e collectivemente.\nNecuno essera private arbitrarimente de su proprietate.\nArticulo 18\nTote persona ha le derecto al libertate de pensamento, de conscientia e de religion; iste derecto include le libertate de cambiar de religion o de\nconviction, assi como le libertate de manifestar su religion o su conviction, sol o in communitate con alteres e in publico o privatemente, per le\ninseniamento, le practica, le culto e le observantia del ritos.\nArticulo 19\nTote persona ha le derecto al libertate de opinion e de expression, lo que implica le derecto de non esser molestate a causa de su opinion, le\nderecto de investigar e reciper informationes e opiniones, e le derecto de diffunder los, sin limitation de frontieras, per qualcunque medio de\nexpression.\nArticulo 20\nTote persona ha le derecto al libertate de reunion e de association pacific.\nNecuno pote esser obligate a pertiner a un association.\nArticulo 21\nTote persona ha le derecto de participar in le governamento de su pais, eligite directemente o per medio de representantes liberemente.\nTote persona ha le derecto de acceder, in conditiones de equalitate, al functiones public de su pais.\nLe voluntate del populo es le base del autoritate del poter public; iste voluntate debe exprimer se mediante electiones authentic, que debe\noccurrer periodicamente, per suffragio universal e equal, e per voto secrete o per altere procedimento equivalente que garantia le libertate del\nvoto.\nArticulo 22\nTote persona, como membro del societate, ha le derecto al securitate social, e a obtener, mediante effortio national e cooperation international,\nle satisfaction del derectos economic, social e cultural, indispensabile a su dignitate e al libere disveloppamento de su personalitate, in accordo\ncon le organisation e le ressources de cata stato.\nArticulo 23\nTote persona ha le derecto al travalio, al libere election de su travalio, a conditiones juste e favorabile de su travalio e al protection contra le\ndisoccupation.",
            "Image": "aae48aef8415c7406e0e6ff86d2a6949"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Tote persona ha le derecto, sin alicun discrimination, a un salario equal pro un travalio equal.\nTote persona qui travalia, ha le derecto a un remuneration juste e favorabile, que assecura a ille, assi como a su familia, un existentia conforme\nal dignitate human, e que essera completate, si necessari, per altere medios de protection social.\nTote persona ha le derecto de fundar syndicatos con alteres e de affiliar se a syndicatos pro le defensa de su interesses.\nArticulo 24\nTote persona ha le derecto al reposo e al tempore libere, a un limitation rationabile del duration de travalio e a vacantias pagate periodic.\nArticulo 25\nTote persona ha le derecto a un nivello de vita sufficiente pro le sanitate e benesser de ille ipse e de su familia, que include le mangiar, le vestir,\nle habitar, le assistentia medic e le servicios social necessari; ille ha derecto al securitate in caso de disoccupation, de maladia, de invaliditate,\nde viduitate, de vetulessa o in altere casos de perdita de su medios de subsistentia causate per circumstantias independente de su voluntate.\nLe maternitate e le infantia ha le derecto a adjuta e assistentia special. Tote le infantes, nascite in le maritage o nascite foras del maritage, ha le\nderecto a equal protection social.\nArticulo 26\nTote persona ha le derecto al education. Le education debe esser gratuite, al minus pro le instruction elementari e fundamental. Le instruction\nelementari essera obligatori. Le instruction technic e professional debe esser generalisate; le accesso al studios superior essera equal pro totes,\nin function del meritos respective.\nLe education debe visar al plen disveloppamento del personalitate human e al reinfortiamento del respecto al derectos human e al libertates\nfundamental. Illo debe favorisar le comprehension, le tolerantia e le amicitate inter tote le nationes e tote le gruppos ethnic e religiose, assi\ncomo le disveloppamento del activitates del Nationes Unite pro le mantenentia del pace.\nLe genitores ha le derecto preferente de seliger le typo de education pro lor infantes.\nArticulo 27\nTote persona ha le derecto de prender parte liberemente in le vita cultural del communitate, de fruer del artes e de participar in le progresso\nscientific e in le beneficios que resulta de illo.\nTote persona ha le derecto al protection del interesses moral e material, resultante de qualcunque production scientific, litterari o artistic del\nqual ille es le autor.\nArticulo 28",
            "Image": "6a97b14c71a50e720bcbeaec25936a8e"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Tote persona ha le derecto al establimento de un ordine social e international in le qual le derectos e libertates proclamate in iste Declaration\npote esser plenmente realisate.\nArticulo 29\nTote persona ha deberes verso le communitate in le qual solo le libere e plen disveloppamento de su personalitate es possibile.\nIn le exercitio de su derectos e libertates tote persona essera solmente submittite al limitationes establite per le lege con le unic fin de assecurar\nle recognoscentia e le respecto del derectos e libertates del alteres e a fin de satisfacer le juste exigentias del moral, del ordine public e del\nbenesser general in un societate democratic.\nIste derectos e libertates non potera, in necun caso, esser exercite in opposition al scopos e al principios del Nationes Unite.\nArticulo 30\nNulle disposition del presente Declaration pote esser interpretate como implicante pro un stato, pro un gruppamento o pro un individuo un\nqualcunque derecto de livrar se a activitates e de realisar actos visante al destruction del derectos e libertates proclamate in iste Declaration.\nTexto in interlingua Texto approbate per le Union Mundial pro Interlingua (U.M.I.) Steenen Camer 4, 3721 NC Bilthoven, Nederland Adresse\nelectronic: secretario.general@interlingua.com",
            "Image": "d5287d9c8ded4c50f7dc112fdf662b9a"
        }
    }
}
