{
    "MetaData": {
        "Author": null,
        "Creation_Date": 1581468651,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "c399752cbd78a1a8b3b606816e856efb",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARATION UNIVERSAL DEL DERECTOS HUMAN\nPREAMBULO\nConsiderante que le recognoscentia del dignitate inherente a tote le membros del familia human e de lor derectos\nequal e inalienabile constitue le fundamento del libertate, del justitia e del pace in le mundo,\nConsiderante que le ignorantia e le disprecio del derectos human ha resultate in actos de barbaria que ultragia le\nconscientia del humanitate, e que le advenimento de un mundo in le qual le esseres human essera libere de parlar e\nde creder, liberate del terror e del miseria, ha essite proclamate como le plus alte aspiration del homine,\nConsiderante que il es essential que le derectos human es protegite per medio de un regime de derecto, a fin que\nle homine non es compellite al ultime recurso del rebellion contra le tyrannia e le oppression,\nConsiderante que il es essential promover le disveloppamento de relationes amical inter le nationes,\nConsiderante que in le Charta le populos del Nationes Unite ha reaffirmate lor fide in le derectos human\nfundamental, in le dignitate e in le valor del persona human, in le equalitate del derectos del homines e del\nfeminas, e que illos se ha declarate resolute a promover le progresso social e a instaurar melior conditiones de\nvita in un libertate plus grande,\nConsiderante que le Statos Membros ha promittite de assecurar, in cooperation con le Organisation del Nationes\nUnite, le respecto universal e effective al derectos human e libertates fundamental,\nConsiderante que un conception commun de iste derectos e libertates es del plus grande importantia pro le plen\nrealisation de iste promissa,\nLe Assemblea General\nProclama le presente Declaration Universal del Derectos Human como le ideal commun a attinger per tote le populos\ne nationes, a fin que tote le individuos e tote le organos del societate, habente iste Declaration constantemente\nin mente, se effortia, per le inseniamento e per le education, a disveloppar le respecto a iste derectos e\nlibertates e a promover, per mesuras progressive de character national e international, lor recognoscentia e lor\napplication universal e effective tanto inter le populos del Statos Membros mesme como inter los del territorios\nsub lor jurisdiction.\nArticulo 1\nTote le esseres human nasce libere e equal in dignitate e in derectos. Illes es dotate de ration e de conscientia\ne debe ager le unes verso le alteres in un spirito de fraternitate.\nArticulo 2\nTote esser human ha tote le derectos e tote le libertates proclamate in iste Declaration, sin alicun distinction\nde racia, de color, de sexo, de lingua, de religion, de opinion politic o de altere opinion, de origine national o\nsocial, de position economic, de nascentia o de qualcunque altere position.\nIn plus, il non essera facite alicun distinction fundate super le statuto politic, juridic o international del\npais o del territorio al qual un persona pertine, tanto si il se tracta de un pais independente como de un\nterritorio sub tutela, non autonome o submittite a qualcunque altere limitation de soveranitate.\nArticulo 3\nTote individuo ha le derecto al vita, al libertate e al securitate de su persona.\nArticulo 4\nNecuno essera submittite a sclavitude o servitude; le sclavitude e le traffico de sclavos es interdicte in tote su\nformas.\nArticulo 5\nNecuno essera submittite ni a torturas ni a penas o tractamentos cruel, inhuman o degradante.\nArticulo 6\nTote esser human ha le derecto al recognoscentia de su personalitate juridic in omne locos.\nArticulo 7\nTotes es equal ante le lege e ha, sin distinction, le derecto a equal protection del lege. Totes ha le derecto a\nequal protection contra tote discrimination que infringe iste Declaration e contra tote provocation a un tal\ndiscrimination.\nArticulo 8\nTote persona ha le derecto a un recurso effective ante le tribunales national competente contra le actos que viola\nsu derectos fundamental recognoscite per le constitution e per le lege.\nArticulo 9"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "7995054b23b2dfba8e4268f04f7b4db9",
            "Index": 1,
            "Label": "2",
            "Size": [
                595.0,
                842.0
            ],
            "Text": "Necuno pote esser arbitrarimente arrestate, detenite o exilate.\nArticulo 10\nTote persona ha le derecto, in plen equalitate, a esser audite equitabile- e publicamente per un tribunal\nindependente e impartial, pro le determination de su derectos e obligationes e de qualcunque accusation de crimine\ncontra ille.\nArticulo 11\nTote persona accusate de un delicto ha le derecto de esser presumite innocente usque al momento quando su\nculpabilitate habera essite legalmente establite in un processo public e in le qual il habera essite assecurate\ntote le garantia necessari pro su defensa.\nNecuno essera condemnate pro actiones e omissiones que, al momento quando illos ha essite committite, non esseva\nactos delictuose secundo le derecto national o international. Idem, il essera infligite nulle pena plus forte que\nillo que esseva applicabile al momento quando le acto delictuose ha essite committite.\nArticulo 12\nNecuno essera le objecto de ingerentias arbitrari in su vita private, su familia, su domicilio o su\ncorrespondentia, ni de attaccos a su honor o a su reputation. Tote persona ha le derecto al protection del lege\ncontra tal ingerentias o attaccos.\nArticulo 13\nTote persona ha le derecto de circular liberemente e de eliger su residentia in le territorio de un Stato.\nTote persona ha le derecto de quitar qualcunque pais, incluse le sue, e de retornar a su pais.\nArticulo 14\nIn caso de persecution, tote persona ha le derecto de cercar asylo e de beneficiar del asylo in altere paises.\nIste derecto non pote esser invocate in le caso de persecutiones originate de crimines non-politic o de actos\ncontrari al scopos e principios del Nationes Unite.\nArticulo 15\nTote persona ha le derecto a un nationalitate.\nNecuno pote esser private arbitrarimente de su nationalitate, ni del derecto de cambiar de nationalitate.\nArticulo 16\nLe homines e le feminas, a partir del etate nubile, ha le derecto, sin alicun restriction quanto al racia, al\nnationalitate o al religion, de maritar se e de fundar un familia. Illes habera derectos equal quanto al maritage,\ndurante le maritage e in caso de dissolution del maritage.\nSolo con le libere e plen consentimento del futur sposos, le maritage pote esser contrahite.\nLe familia es le elemento natural e fundamental del societate e ha le derecto al protection del societate e del\nStato.\nArticulo 17\nTote persona ha le derecto al proprietate, individual- e collectivemente.\nNecuno essera private arbitrarimente de su proprietate.\nArticulo 18\nTote persona ha le derecto al libertate de pensamento, de conscientia e de religion; iste derecto include le\nlibertate de cambiar de religion o de conviction, assi como le libertate de manifestar su religion o su\nconviction, sol o in communitate con alteres e in publico o privatemente, per le inseniamento, le practica, le\nculto e le observantia del ritos.\nArticulo 19\nTote persona ha le derecto al libertate de opinion e de expression, lo que implica le derecto de non esser\nmolestate a causa de su opinion, le derecto de investigar e reciper informationes e opiniones, e le derecto de\ndiffunder los, sin limitation de frontieras, per qualcunque medio de expression.\nArticulo 20\nTote persona ha le derecto al libertate de reunion e de association pacific.\nNecuno pote esser obligate a pertiner a un association.\nArticulo 21\nTote persona ha le derecto de participar in le governamento de su pais, eligite directemente o per medio de"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "aef742cda8a7ba493f95ef4eeb193ee0",
            "Index": 2,
            "Label": "3",
            "Size": [
                595.0,
                842.0
            ],
            "Text": "representantes liberemente.\nTote persona ha le derecto de acceder, in conditiones de equalitate, al functiones public de su pais.\nLe voluntate del populo es le base del autoritate del poter public; iste voluntate debe exprimer se mediante\nelectiones authentic, que debe occurrer periodicamente, per suffragio universal e equal, e per voto secrete o per\naltere procedimento equivalente que garantia le libertate del voto.\nArticulo 22\nTote persona, como membro del societate, ha le derecto al securitate social, e a obtener, mediante effortio\nnational e cooperation international, le satisfaction del derectos economic, social e cultural, indispensabile a\nsu dignitate e al libere disveloppamento de su personalitate, in accordo con le organisation e le ressources de\ncata stato.\nArticulo 23\nTote persona ha le derecto al travalio, al libere election de su travalio, a conditiones juste e favorabile de su\ntravalio e al protection contra le disoccupation.\nTote persona ha le derecto, sin alicun discrimination, a un salario equal pro un travalio equal.\nTote persona qui travalia, ha le derecto a un remuneration juste e favorabile, que assecura a ille, assi como a su\nfamilia, un existentia conforme al dignitate human, e que essera completate, si necessari, per altere medios de\nprotection social.\nTote persona ha le derecto de fundar syndicatos con alteres e de affiliar se a syndicatos pro le defensa de su\ninteresses.\nArticulo 24\nTote persona ha le derecto al reposo e al tempore libere, a un limitation rationabile del duration de travalio e a\nvacantias pagate periodic.\nArticulo 25\nTote persona ha le derecto a un nivello de vita sufficiente pro le sanitate e benesser de ille ipse e de su\nfamilia, que include le mangiar, le vestir, le habitar, le assistentia medic e le servicios social necessari; ille\nha derecto al securitate in caso de disoccupation, de maladia, de invaliditate, de viduitate, de vetulessa o in\naltere casos de perdita de su medios de subsistentia causate per circumstantias independente de su voluntate.\nLe maternitate e le infantia ha le derecto a adjuta e assistentia special. Tote le infantes, nascite in le\nmaritage o nascite foras del maritage, ha le derecto a equal protection social.\nArticulo 26\nTote persona ha le derecto al education. Le education debe esser gratuite, al minus pro le instruction elementari\ne fundamental. Le instruction elementari essera obligatori. Le instruction technic e professional debe esser\ngeneralisate; le accesso al studios superior essera equal pro totes, in function del meritos respective.\nLe education debe visar al plen disveloppamento del personalitate human e al reinfortiamento del respecto al\nderectos human e al libertates fundamental. Illo debe favorisar le comprehension, le tolerantia e le amicitate\ninter tote le nationes e tote le gruppos ethnic e religiose, assi como le disveloppamento del activitates del\nNationes Unite pro le mantenentia del pace.\nLe genitores ha le derecto preferente de seliger le typo de education pro lor infantes.\nArticulo 27\nTote persona ha le derecto de prender parte liberemente in le vita cultural del communitate, de fruer del artes e\nde participar in le progresso scientific e in le beneficios que resulta de illo.\nTote persona ha le derecto al protection del interesses moral e material, resultante de qualcunque production\nscientific, litterari o artistic del qual ille es le autor.\nArticulo 28\nTote persona ha le derecto al establimento de un ordine social e international in le qual le derectos e libertates\nproclamate in iste Declaration pote esser plenmente realisate.\nArticulo 29\nTote persona ha deberes verso le communitate in le qual solo le libere e plen disveloppamento de su personalitate\nes possibile.\nIn le exercitio de su derectos e libertates tote persona essera solmente submittite al limitationes establite per\nle lege con le unic fin de assecurar le recognoscentia e le respecto del derectos e libertates del alteres e a fin\nde satisfacer le juste exigentias del moral, del ordine public e del benesser general in un societate democratic.\nIste derectos e libertates non potera, in necun caso, esser exercite in opposition al scopos e al principios del\nNationes Unite."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "05cf8f058768b9f0e8bec3a9a53757a6",
            "Index": 3,
            "Label": "4",
            "Size": [
                595.0,
                842.0
            ],
            "Text": "Articulo 30\nNulle disposition del presente Declaration pote esser interpretate como implicante pro un stato, pro un\ngruppamento o pro un individuo un qualcunque derecto de livrar se a activitates e de realisar actos visante al\ndestruction del derectos e libertates proclamate in iste Declaration.\nTexto in interlingua Texto approbate per le Union Mundial pro Interlingua (U.M.I.) Steenen Camer 4, 3721 NC\nBilthoven, Nederland Adresse electronic: secretario.general@interlingua.com"
        }
    }
}
