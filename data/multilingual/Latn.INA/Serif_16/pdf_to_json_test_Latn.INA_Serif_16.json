{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468620,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "DECLARATION UNIVERSAL DEL DERECTOS HUMAN\nPREAMBULO\nConsiderante que le recognoscentia del dignitate inherente a tote le membros del\nfamilia human e de lor derectos equal e inalienabile constitue le fundamento del\nlibertate, del justitia e del pace in le mundo,\nConsiderante que le ignorantia e le disprecio del derectos human ha resultate in\nactos de barbaria que ultragia le conscientia del humanitate, e que le advenimento de\nun mundo in le qual le esseres human essera libere de parlar e de creder, liberate del\nterror e del miseria, ha essite proclamate como le plus alte aspiration del homine,\nConsiderante que il es essential que le derectos human es protegite per medio de un\nregime de derecto, a fin que le homine non es compellite al ultime recurso del\nrebellion contra le tyrannia e le oppression,\nConsiderante que il es essential promover le disveloppamento de relationes amical\ninter le nationes,\nConsiderante que in le Charta le populos del Nationes Unite ha reaffirmate lor fide in\nle derectos human fundamental, in le dignitate e in le valor del persona human, in le\nequalitate del derectos del homines e del feminas, e que illos se ha declarate resolute\na promover le progresso social e a instaurar melior conditiones de vita in un libertate\nplus grande,\nConsiderante que le Statos Membros ha promittite de assecurar, in cooperation con\nle Organisation del Nationes Unite, le respecto universal e effective al derectos\nhuman e libertates fundamental,\nConsiderante que un conception commun de iste derectos e libertates es del plus\ngrande importantia pro le plen realisation de iste promissa,\nLe Assemblea General\nProclama le presente Declaration Universal del Derectos Human como le ideal\ncommun a attinger per tote le populos e nationes, a fin que tote le individuos e tote le\norganos del societate, habente iste Declaration constantemente in mente, se effortia,\nper le inseniamento e per le education, a disveloppar le respecto a iste derectos e\nlibertates e a promover, per mesuras progressive de character national e\ninternational, lor recognoscentia e lor application universal e effective tanto inter le\npopulos del Statos Membros mesme como inter los del territorios sub lor jurisdiction.\nArticulo 1\nTote le esseres human nasce libere e equal in dignitate e in derectos. Illes es dotate\nde ration e de conscientia e debe ager le unes verso le alteres in un spirito de\nfraternitate.\nArticulo 2\nTote esser human ha tote le derectos e tote le libertates proclamate in iste\nDeclaration, sin alicun distinction de racia, de color, de sexo, de lingua, de religion,\nde opinion politic o de altere opinion, de origine national o social, de position\neconomic, de nascentia o de qualcunque altere position.",
            "Image": "35fc3b60b4908fbaff57d1e9bec8be48"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "In plus, il non essera facite alicun distinction fundate super le statuto politic, juridic o\ninternational del pais o del territorio al qual un persona pertine, tanto si il se tracta\nde un pais independente como de un territorio sub tutela, non autonome o submittite\na qualcunque altere limitation de soveranitate.\nArticulo 3\nTote individuo ha le derecto al vita, al libertate e al securitate de su persona.\nArticulo 4\nNecuno essera submittite a sclavitude o servitude; le sclavitude e le traffico de\nsclavos es interdicte in tote su formas.\nArticulo 5\nNecuno essera submittite ni a torturas ni a penas o tractamentos cruel, inhuman o\ndegradante.\nArticulo 6\nTote esser human ha le derecto al recognoscentia de su personalitate juridic in omne\nlocos.\nArticulo 7\nTotes es equal ante le lege e ha, sin distinction, le derecto a equal protection del lege.\nTotes ha le derecto a equal protection contra tote discrimination que infringe iste\nDeclaration e contra tote provocation a un tal discrimination.\nArticulo 8\nTote persona ha le derecto a un recurso effective ante le tribunales national\ncompetente contra le actos que viola su derectos fundamental recognoscite per le\nconstitution e per le lege.\nArticulo 9\nNecuno pote esser arbitrarimente arrestate, detenite o exilate.\nArticulo 10\nTote persona ha le derecto, in plen equalitate, a esser audite equitabile- e\npublicamente per un tribunal independente e impartial, pro le determination de su\nderectos e obligationes e de qualcunque accusation de crimine contra ille.\nArticulo 11\nTote persona accusate de un delicto ha le derecto de esser presumite innocente\nusque al momento quando su culpabilitate habera essite legalmente establite in un\nprocesso public e in le qual il habera essite assecurate tote le garantia necessari pro\nsu defensa.\nNecuno essera condemnate pro actiones e omissiones que, al momento quando illos\nha essite committite, non esseva actos delictuose secundo le derecto national o\ninternational. Idem, il essera infligite nulle pena plus forte que illo que esseva\napplicabile al momento quando le acto delictuose ha essite committite.",
            "Image": "3cf491ade2aebfe2439c0e715cb661f4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Articulo 12\nNecuno essera le objecto de ingerentias arbitrari in su vita private, su familia, su\ndomicilio o su correspondentia, ni de attaccos a su honor o a su reputation. Tote\npersona ha le derecto al protection del lege contra tal ingerentias o attaccos.\nArticulo 13\nTote persona ha le derecto de circular liberemente e de eliger su residentia in le\nterritorio de un Stato.\nTote persona ha le derecto de quitar qualcunque pais, incluse le sue, e de retornar a\nsu pais.\nArticulo 14\nIn caso de persecution, tote persona ha le derecto de cercar asylo e de beneficiar del\nasylo in altere paises.\nIste derecto non pote esser invocate in le caso de persecutiones originate de crimines\nnon-politic o de actos contrari al scopos e principios del Nationes Unite.\nArticulo 15\nTote persona ha le derecto a un nationalitate.\nNecuno pote esser private arbitrarimente de su nationalitate, ni del derecto de\ncambiar de nationalitate.\nArticulo 16\nLe homines e le feminas, a partir del etate nubile, ha le derecto, sin alicun restriction\nquanto al racia, al nationalitate o al religion, de maritar se e de fundar un familia.\nIlles habera derectos equal quanto al maritage, durante le maritage e in caso de\ndissolution del maritage.\nSolo con le libere e plen consentimento del futur sposos, le maritage pote esser\ncontrahite.\nLe familia es le elemento natural e fundamental del societate e ha le derecto al\nprotection del societate e del Stato.\nArticulo 17\nTote persona ha le derecto al proprietate, individual- e collectivemente.\nNecuno essera private arbitrarimente de su proprietate.\nArticulo 18\nTote persona ha le derecto al libertate de pensamento, de conscientia e de religion;\niste derecto include le libertate de cambiar de religion o de conviction, assi como le\nlibertate de manifestar su religion o su conviction, sol o in communitate con alteres e\nin publico o privatemente, per le inseniamento, le practica, le culto e le observantia\ndel ritos.\nArticulo 19",
            "Image": "f8e97844a7dd7d5d48e5049719a4a70c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Tote persona ha le derecto al libertate de opinion e de expression, lo que implica le\nderecto de non esser molestate a causa de su opinion, le derecto de investigar e\nreciper informationes e opiniones, e le derecto de diffunder los, sin limitation de\nfrontieras, per qualcunque medio de expression.\nArticulo 20\nTote persona ha le derecto al libertate de reunion e de association pacific.\nNecuno pote esser obligate a pertiner a un association.\nArticulo 21\nTote persona ha le derecto de participar in le governamento de su pais, eligite\ndirectemente o per medio de representantes liberemente.\nTote persona ha le derecto de acceder, in conditiones de equalitate, al functiones\npublic de su pais.\nLe voluntate del populo es le base del autoritate del poter public; iste voluntate debe\nexprimer se mediante electiones authentic, que debe occurrer periodicamente, per\nsuffragio universal e equal, e per voto secrete o per altere procedimento equivalente\nque garantia le libertate del voto.\nArticulo 22\nTote persona, como membro del societate, ha le derecto al securitate social, e a\nobtener, mediante effortio national e cooperation international, le satisfaction del\nderectos economic, social e cultural, indispensabile a su dignitate e al libere\ndisveloppamento de su personalitate, in accordo con le organisation e le ressources\nde cata stato.\nArticulo 23\nTote persona ha le derecto al travalio, al libere election de su travalio, a conditiones\njuste e favorabile de su travalio e al protection contra le disoccupation.\nTote persona ha le derecto, sin alicun discrimination, a un salario equal pro un\ntravalio equal.\nTote persona qui travalia, ha le derecto a un remuneration juste e favorabile, que\nassecura a ille, assi como a su familia, un existentia conforme al dignitate human, e\nque essera completate, si necessari, per altere medios de protection social.\nTote persona ha le derecto de fundar syndicatos con alteres e de affiliar se a\nsyndicatos pro le defensa de su interesses.\nArticulo 24\nTote persona ha le derecto al reposo e al tempore libere, a un limitation rationabile\ndel duration de travalio e a vacantias pagate periodic.\nArticulo 25\nTote persona ha le derecto a un nivello de vita sufficiente pro le sanitate e benesser\nde ille ipse e de su familia, que include le mangiar, le vestir, le habitar, le assistentia\nmedic e le servicios social necessari; ille ha derecto al securitate in caso de",
            "Image": "202b1faf63c41d11ba099ec917761c74"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "disoccupation, de maladia, de invaliditate, de viduitate, de vetulessa o in altere casos\nde perdita de su medios de subsistentia causate per circumstantias independente de\nsu voluntate.\nLe maternitate e le infantia ha le derecto a adjuta e assistentia special. Tote le\ninfantes, nascite in le maritage o nascite foras del maritage, ha le derecto a equal\nprotection social.\nArticulo 26\nTote persona ha le derecto al education. Le education debe esser gratuite, al minus\npro le instruction elementari e fundamental. Le instruction elementari essera\nobligatori. Le instruction technic e professional debe esser generalisate; le accesso al\nstudios superior essera equal pro totes, in function del meritos respective.\nLe education debe visar al plen disveloppamento del personalitate human e al\nreinfortiamento del respecto al derectos human e al libertates fundamental. Illo debe\nfavorisar le comprehension, le tolerantia e le amicitate inter tote le nationes e tote le\ngruppos ethnic e religiose, assi como le disveloppamento del activitates del Nationes\nUnite pro le mantenentia del pace.\nLe genitores ha le derecto preferente de seliger le typo de education pro lor infantes.\nArticulo 27\nTote persona ha le derecto de prender parte liberemente in le vita cultural del\ncommunitate, de fruer del artes e de participar in le progresso scientific e in le\nbeneficios que resulta de illo.\nTote persona ha le derecto al protection del interesses moral e material, resultante\nde qualcunque production scientific, litterari o artistic del qual ille es le autor.\nArticulo 28\nTote persona ha le derecto al establimento de un ordine social e international in le\nqual le derectos e libertates proclamate in iste Declaration pote esser plenmente\nrealisate.\nArticulo 29\nTote persona ha deberes verso le communitate in le qual solo le libere e plen\ndisveloppamento de su personalitate es possibile.\nIn le exercitio de su derectos e libertates tote persona essera solmente submittite al\nlimitationes establite per le lege con le unic fin de assecurar le recognoscentia e le\nrespecto del derectos e libertates del alteres e a fin de satisfacer le juste exigentias\ndel moral, del ordine public e del benesser general in un societate democratic.\nIste derectos e libertates non potera, in necun caso, esser exercite in opposition al\nscopos e al principios del Nationes Unite.\nArticulo 30\nNulle disposition del presente Declaration pote esser interpretate como implicante\npro un stato, pro un gruppamento o pro un individuo un qualcunque derecto de livrar\nse a activitates e de realisar actos visante al destruction del derectos e libertates",
            "Image": "20eeff6ed3edd8d0438d6604bcddae37"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "proclamate in iste Declaration.\nTexto in interlingua Texto approbate per le Union Mundial pro Interlingua (U.M.I.)\nSteenen Camer 4, 3721 NC Bilthoven, Nederland Adresse electronic:\nsecretario.general@interlingua.com",
            "Image": "bb46e3ceef513540f30cc8a55684230b"
        }
    }
}
