{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468550,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DECLARATION UNIVERSAL DEL DERECTOS HUMAN\nPREAMBULO\nConsiderante que le recognoscentia del dignitate inherente a tote le membros del familia human\ne de lor derectos equal e inalienabile constitue le fundamento del libertate, del justitia e\ndel pace in le mundo,\nConsiderante que le ignorantia e le disprecio del derectos human ha resultate in actos de\nbarbaria que ultragia le conscientia del humanitate, e que le advenimento de un mundo in le\nqual le esseres human essera libere de parlar e de creder, liberate del terror e del miseria,\nha essite proclamate como le plus alte aspiration del homine,\nConsiderante que il es essential que le derectos human es protegite per medio de un regime de\nderecto, a fin que le homine non es compellite al ultime recurso del rebellion contra le\ntyrannia e le oppression,\nConsiderante que il es essential promover le disveloppamento de relationes amical inter le\nnationes,\nConsiderante que in le Charta le populos del Nationes Unite ha reaffirmate lor fide in le\nderectos human fundamental, in le dignitate e in le valor del persona human, in le equalitate\ndel derectos del homines e del feminas, e que illos se ha declarate resolute a promover le\nprogresso social e a instaurar melior conditiones de vita in un libertate plus grande,\nConsiderante que le Statos Membros ha promittite de assecurar, in cooperation con le\nOrganisation del Nationes Unite, le respecto universal e effective al derectos human e\nlibertates fundamental,\nConsiderante que un conception commun de iste derectos e libertates es del plus grande\nimportantia pro le plen realisation de iste promissa,\nLe Assemblea General\nProclama le presente Declaration Universal del Derectos Human como le ideal commun a attinger\nper tote le populos e nationes, a fin que tote le individuos e tote le organos del societate,\nhabente iste Declaration constantemente in mente, se effortia, per le inseniamento e per le\neducation, a disveloppar le respecto a iste derectos e libertates e a promover, per mesuras\nprogressive de character national e international, lor recognoscentia e lor application\nuniversal e effective tanto inter le populos del Statos Membros mesme como inter los del\nterritorios sub lor jurisdiction.\nArticulo 1\nTote le esseres human nasce libere e equal in dignitate e in derectos. Illes es dotate de\nration e de conscientia e debe ager le unes verso le alteres in un spirito de fraternitate.\nArticulo 2\nTote esser human ha tote le derectos e tote le libertates proclamate in iste Declaration, sin\nalicun distinction de racia, de color, de sexo, de lingua, de religion, de opinion politic o de\naltere opinion, de origine national o social, de position economic, de nascentia o de\nqualcunque altere position.\nIn plus, il non essera facite alicun distinction fundate super le statuto politic, juridic o\ninternational del pais o del territorio al qual un persona pertine, tanto si il se tracta de un\npais independente como de un territorio sub tutela, non autonome o submittite a qualcunque\naltere limitation de soveranitate.\nArticulo 3\nTote individuo ha le derecto al vita, al libertate e al securitate de su persona.\nArticulo 4\nNecuno essera submittite a sclavitude o servitude; le sclavitude e le traffico de sclavos es\ninterdicte in tote su formas.\nArticulo 5\nNecuno essera submittite ni a torturas ni a penas o tractamentos cruel, inhuman o degradante.\nArticulo 6",
            "Image": "bf5e40b9ae2500146bc8bf33081e5d67"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Tote esser human ha le derecto al recognoscentia de su personalitate juridic in omne locos.\nArticulo 7\nTotes es equal ante le lege e ha, sin distinction, le derecto a equal protection del lege.\nTotes ha le derecto a equal protection contra tote discrimination que infringe iste Declaration\ne contra tote provocation a un tal discrimination.\nArticulo 8\nTote persona ha le derecto a un recurso effective ante le tribunales national competente contra\nle actos que viola su derectos fundamental recognoscite per le constitution e per le lege.\nArticulo 9\nNecuno pote esser arbitrarimente arrestate, detenite o exilate.\nArticulo 10\nTote persona ha le derecto, in plen equalitate, a esser audite equitabile- e publicamente per\nun tribunal independente e impartial, pro le determination de su derectos e obligationes e de\nqualcunque accusation de crimine contra ille.\nArticulo 11\nTote persona accusate de un delicto ha le derecto de esser presumite innocente usque al momento\nquando su culpabilitate habera essite legalmente establite in un processo public e in le qual\nil habera essite assecurate tote le garantia necessari pro su defensa.\nNecuno essera condemnate pro actiones e omissiones que, al momento quando illos ha essite\ncommittite, non esseva actos delictuose secundo le derecto national o international. Idem, il\nessera infligite nulle pena plus forte que illo que esseva applicabile al momento quando le\nacto delictuose ha essite committite.\nArticulo 12\nNecuno essera le objecto de ingerentias arbitrari in su vita private, su familia, su domicilio\no su correspondentia, ni de attaccos a su honor o a su reputation. Tote persona ha le derecto\nal protection del lege contra tal ingerentias o attaccos.\nArticulo 13\nTote persona ha le derecto de circular liberemente e de eliger su residentia in le territorio\nde un Stato.\nTote persona ha le derecto de quitar qualcunque pais, incluse le sue, e de retornar a su pais.\nArticulo 14\nIn caso de persecution, tote persona ha le derecto de cercar asylo e de beneficiar del asylo in\naltere paises.\nIste derecto non pote esser invocate in le caso de persecutiones originate de crimines non-\npolitic o de actos contrari al scopos e principios del Nationes Unite.\nArticulo 15\nTote persona ha le derecto a un nationalitate.\nNecuno pote esser private arbitrarimente de su nationalitate, ni del derecto de cambiar de\nnationalitate.\nArticulo 16\nLe homines e le feminas, a partir del etate nubile, ha le derecto, sin alicun restriction\nquanto al racia, al nationalitate o al religion, de maritar se e de fundar un familia. Illes\nhabera derectos equal quanto al maritage, durante le maritage e in caso de dissolution del\nmaritage.\nSolo con le libere e plen consentimento del futur sposos, le maritage pote esser contrahite.\nLe familia es le elemento natural e fundamental del societate e ha le derecto al protection del\nsocietate e del Stato.\nArticulo 17",
            "Image": "0277c51d8b4fbaf95ed46392439835bf"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Tote persona ha le derecto al proprietate, individual- e collectivemente.\nNecuno essera private arbitrarimente de su proprietate.\nArticulo 18\nTote persona ha le derecto al libertate de pensamento, de conscientia e de religion; iste\nderecto include le libertate de cambiar de religion o de conviction, assi como le libertate de\nmanifestar su religion o su conviction, sol o in communitate con alteres e in publico o\nprivatemente, per le inseniamento, le practica, le culto e le observantia del ritos.\nArticulo 19\nTote persona ha le derecto al libertate de opinion e de expression, lo que implica le derecto\nde non esser molestate a causa de su opinion, le derecto de investigar e reciper informationes\ne opiniones, e le derecto de diffunder los, sin limitation de frontieras, per qualcunque medio\nde expression.\nArticulo 20\nTote persona ha le derecto al libertate de reunion e de association pacific.\nNecuno pote esser obligate a pertiner a un association.\nArticulo 21\nTote persona ha le derecto de participar in le governamento de su pais, eligite directemente o\nper medio de representantes liberemente.\nTote persona ha le derecto de acceder, in conditiones de equalitate, al functiones public de su\npais.\nLe voluntate del populo es le base del autoritate del poter public; iste voluntate debe\nexprimer se mediante electiones authentic, que debe occurrer periodicamente, per suffragio\nuniversal e equal, e per voto secrete o per altere procedimento equivalente que garantia le\nlibertate del voto.\nArticulo 22\nTote persona, como membro del societate, ha le derecto al securitate social, e a obtener,\nmediante effortio national e cooperation international, le satisfaction del derectos economic,\nsocial e cultural, indispensabile a su dignitate e al libere disveloppamento de su\npersonalitate, in accordo con le organisation e le ressources de cata stato.\nArticulo 23\nTote persona ha le derecto al travalio, al libere election de su travalio, a conditiones juste\ne favorabile de su travalio e al protection contra le disoccupation.\nTote persona ha le derecto, sin alicun discrimination, a un salario equal pro un travalio\nequal.\nTote persona qui travalia, ha le derecto a un remuneration juste e favorabile, que assecura a\nille, assi como a su familia, un existentia conforme al dignitate human, e que essera\ncompletate, si necessari, per altere medios de protection social.\nTote persona ha le derecto de fundar syndicatos con alteres e de affiliar se a syndicatos pro\nle defensa de su interesses.\nArticulo 24\nTote persona ha le derecto al reposo e al tempore libere, a un limitation rationabile del\nduration de travalio e a vacantias pagate periodic.\nArticulo 25\nTote persona ha le derecto a un nivello de vita sufficiente pro le sanitate e benesser de ille\nipse e de su familia, que include le mangiar, le vestir, le habitar, le assistentia medic e le\nservicios social necessari; ille ha derecto al securitate in caso de disoccupation, de maladia,\nde invaliditate, de viduitate, de vetulessa o in altere casos de perdita de su medios de\nsubsistentia causate per circumstantias independente de su voluntate.\nLe maternitate e le infantia ha le derecto a adjuta e assistentia special. Tote le infantes,\nnascite in le maritage o nascite foras del maritage, ha le derecto a equal protection social.",
            "Image": "a461f6d663eb9284581a642303d68786"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Articulo 26\nTote persona ha le derecto al education. Le education debe esser gratuite, al minus pro le\ninstruction elementari e fundamental. Le instruction elementari essera obligatori. Le\ninstruction technic e professional debe esser generalisate; le accesso al studios superior\nessera equal pro totes, in function del meritos respective.\nLe education debe visar al plen disveloppamento del personalitate human e al reinfortiamento\ndel respecto al derectos human e al libertates fundamental. Illo debe favorisar le\ncomprehension, le tolerantia e le amicitate inter tote le nationes e tote le gruppos ethnic e\nreligiose, assi como le disveloppamento del activitates del Nationes Unite pro le mantenentia\ndel pace.\nLe genitores ha le derecto preferente de seliger le typo de education pro lor infantes.\nArticulo 27\nTote persona ha le derecto de prender parte liberemente in le vita cultural del communitate, de\nfruer del artes e de participar in le progresso scientific e in le beneficios que resulta de\nillo.\nTote persona ha le derecto al protection del interesses moral e material, resultante de\nqualcunque production scientific, litterari o artistic del qual ille es le autor.\nArticulo 28\nTote persona ha le derecto al establimento de un ordine social e international in le qual le\nderectos e libertates proclamate in iste Declaration pote esser plenmente realisate.\nArticulo 29\nTote persona ha deberes verso le communitate in le qual solo le libere e plen disveloppamento\nde su personalitate es possibile.\nIn le exercitio de su derectos e libertates tote persona essera solmente submittite al\nlimitationes establite per le lege con le unic fin de assecurar le recognoscentia e le respecto\ndel derectos e libertates del alteres e a fin de satisfacer le juste exigentias del moral, del\nordine public e del benesser general in un societate democratic.\nIste derectos e libertates non potera, in necun caso, esser exercite in opposition al scopos e\nal principios del Nationes Unite.\nArticulo 30\nNulle disposition del presente Declaration pote esser interpretate como implicante pro un\nstato, pro un gruppamento o pro un individuo un qualcunque derecto de livrar se a activitates e\nde realisar actos visante al destruction del derectos e libertates proclamate in iste\nDeclaration.\nTexto in interlingua Texto approbate per le Union Mundial pro Interlingua (U.M.I.) Steenen\nCamer 4, 3721 NC Bilthoven, Nederland Adresse electronic: secretario.general@interlingua.com",
            "Image": "ff7895018ef04e4971fa97a6a202a1c2"
        }
    }
}
