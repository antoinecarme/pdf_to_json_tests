{
    "MetaData": {
        "Author": null,
        "Creation_Date": 1581468567,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "5f13cc3c02e678a603299d54d61a6693",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARATION UNIVERSAL DEL DERECTOS HUMAN\nPREAMBULO\nConsiderante que le recognoscentia del dignitate inherente a tote le\nmembros del familia human e de lor derectos equal e inalienabile\nconstitue le fundamento del libertate, del justitia e del pace in le\nmundo,\nConsiderante que le ignorantia e le disprecio del derectos human ha\nresultate in actos de barbaria que ultragia le conscientia del\nhumanitate, e que le advenimento de un mundo in le qual le esseres human\nessera libere de parlar e de creder, liberate del terror e del miseria,\nha essite proclamate como le plus alte aspiration del homine,\nConsiderante que il es essential que le derectos human es protegite per\nmedio de un regime de derecto, a fin que le homine non es compellite al\nultime recurso del rebellion contra le tyrannia e le oppression,\nConsiderante que il es essential promover le disveloppamento de\nrelationes amical inter le nationes,\nConsiderante que in le Charta le populos del Nationes Unite ha\nreaffirmate lor fide in le derectos human fundamental, in le dignitate e\nin le valor del persona human, in le equalitate del derectos del homines\ne del feminas, e que illos se ha declarate resolute a promover le\nprogresso social e a instaurar melior conditiones de vita in un\nlibertate plus grande,\nConsiderante que le Statos Membros ha promittite de assecurar, in\ncooperation con le Organisation del Nationes Unite, le respecto\nuniversal e effective al derectos human e libertates fundamental,\nConsiderante que un conception commun de iste derectos e libertates es\ndel plus grande importantia pro le plen realisation de iste promissa,\nLe Assemblea General\nProclama le presente Declaration Universal del Derectos Human como le\nideal commun a attinger per tote le populos e nationes, a fin que tote\nle individuos e tote le organos del societate, habente iste Declaration\nconstantemente in mente, se effortia, per le inseniamento e per le\neducation, a disveloppar le respecto a iste derectos e libertates e a\npromover, per mesuras progressive de character national e international,\nlor recognoscentia e lor application universal e effective tanto inter\nle populos del Statos Membros mesme como inter los del territorios sub\nlor jurisdiction.\nArticulo 1\nTote le esseres human nasce libere e equal in dignitate e in derectos.\nIlles es dotate de ration e de conscientia e debe ager le unes verso le\nalteres in un spirito de fraternitate.\nArticulo 2"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "7c3d6bcbed6353049ee1848849cf61be",
            "Index": 1,
            "Label": "2",
            "Size": [
                595.0,
                842.0
            ],
            "Text": "Tote esser human ha tote le derectos e tote le libertates proclamate in\niste Declaration, sin alicun distinction de racia, de color, de sexo, de\nlingua, de religion, de opinion politic o de altere opinion, de origine\nnational o social, de position economic, de nascentia o de qualcunque\naltere position.\nIn plus, il non essera facite alicun distinction fundate super le\nstatuto politic, juridic o international del pais o del territorio al\nqual un persona pertine, tanto si il se tracta de un pais independente\ncomo de un territorio sub tutela, non autonome o submittite a qualcunque\naltere limitation de soveranitate.\nArticulo 3\nTote individuo ha le derecto al vita, al libertate e al securitate de su\npersona.\nArticulo 4\nNecuno essera submittite a sclavitude o servitude; le sclavitude e le\ntraffico de sclavos es interdicte in tote su formas.\nArticulo 5\nNecuno essera submittite ni a torturas ni a penas o tractamentos cruel,\ninhuman o degradante.\nArticulo 6\nTote esser human ha le derecto al recognoscentia de su personalitate\njuridic in omne locos.\nArticulo 7\nTotes es equal ante le lege e ha, sin distinction, le derecto a equal\nprotection del lege. Totes ha le derecto a equal protection contra tote\ndiscrimination que infringe iste Declaration e contra tote provocation a\nun tal discrimination.\nArticulo 8\nTote persona ha le derecto a un recurso effective ante le tribunales\nnational competente contra le actos que viola su derectos fundamental\nrecognoscite per le constitution e per le lege.\nArticulo 9\nNecuno pote esser arbitrarimente arrestate, detenite o exilate.\nArticulo 10\nTote persona ha le derecto, in plen equalitate, a esser audite\nequitabile- e publicamente per un tribunal independente e impartial, pro\nle determination de su derectos e obligationes e de qualcunque\naccusation de crimine contra ille.\nArticulo 11"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a3ed72dc770931a3159ecca055f55289",
            "Index": 2,
            "Label": "3",
            "Size": [
                595.0,
                842.0
            ],
            "Text": "Tote persona accusate de un delicto ha le derecto de esser presumite\ninnocente usque al momento quando su culpabilitate habera essite\nlegalmente establite in un processo public e in le qual il habera essite\nassecurate tote le garantia necessari pro su defensa.\nNecuno essera condemnate pro actiones e omissiones que, al momento\nquando illos ha essite committite, non esseva actos delictuose secundo\nle derecto national o international. Idem, il essera infligite nulle\npena plus forte que illo que esseva applicabile al momento quando le\nacto delictuose ha essite committite.\nArticulo 12\nNecuno essera le objecto de ingerentias arbitrari in su vita private, su\nfamilia, su domicilio o su correspondentia, ni de attaccos a su honor o\na su reputation. Tote persona ha le derecto al protection del lege\ncontra tal ingerentias o attaccos.\nArticulo 13\nTote persona ha le derecto de circular liberemente e de eliger su\nresidentia in le territorio de un Stato.\nTote persona ha le derecto de quitar qualcunque pais, incluse le sue, e\nde retornar a su pais.\nArticulo 14\nIn caso de persecution, tote persona ha le derecto de cercar asylo e de\nbeneficiar del asylo in altere paises.\nIste derecto non pote esser invocate in le caso de persecutiones\noriginate de crimines non-politic o de actos contrari al scopos e\nprincipios del Nationes Unite.\nArticulo 15\nTote persona ha le derecto a un nationalitate.\nNecuno pote esser private arbitrarimente de su nationalitate, ni del\nderecto de cambiar de nationalitate.\nArticulo 16\nLe homines e le feminas, a partir del etate nubile, ha le derecto, sin\nalicun restriction quanto al racia, al nationalitate o al religion, de\nmaritar se e de fundar un familia. Illes habera derectos equal quanto al\nmaritage, durante le maritage e in caso de dissolution del maritage.\nSolo con le libere e plen consentimento del futur sposos, le maritage\npote esser contrahite.\nLe familia es le elemento natural e fundamental del societate e ha le\nderecto al protection del societate e del Stato.\nArticulo 17"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0e296d6400a877c726f0dbd60a42401d",
            "Index": 3,
            "Label": "4",
            "Size": [
                595.0,
                842.0
            ],
            "Text": "Tote persona ha le derecto al proprietate, individual- e\ncollectivemente.\nNecuno essera private arbitrarimente de su proprietate.\nArticulo 18\nTote persona ha le derecto al libertate de pensamento, de conscientia e\nde religion; iste derecto include le libertate de cambiar de religion o\nde conviction, assi como le libertate de manifestar su religion o su\nconviction, sol o in communitate con alteres e in publico o\nprivatemente, per le inseniamento, le practica, le culto e le\nobservantia del ritos.\nArticulo 19\nTote persona ha le derecto al libertate de opinion e de expression, lo\nque implica le derecto de non esser molestate a causa de su opinion, le\nderecto de investigar e reciper informationes e opiniones, e le derecto\nde diffunder los, sin limitation de frontieras, per qualcunque medio de\nexpression.\nArticulo 20\nTote persona ha le derecto al libertate de reunion e de association\npacific.\nNecuno pote esser obligate a pertiner a un association.\nArticulo 21\nTote persona ha le derecto de participar in le governamento de su pais,\neligite directemente o per medio de representantes liberemente.\nTote persona ha le derecto de acceder, in conditiones de equalitate, al\nfunctiones public de su pais.\nLe voluntate del populo es le base del autoritate del poter public; iste\nvoluntate debe exprimer se mediante electiones authentic, que debe\noccurrer periodicamente, per suffragio universal e equal, e per voto\nsecrete o per altere procedimento equivalente que garantia le libertate\ndel voto.\nArticulo 22\nTote persona, como membro del societate, ha le derecto al securitate\nsocial, e a obtener, mediante effortio national e cooperation\ninternational, le satisfaction del derectos economic, social e cultural,\nindispensabile a su dignitate e al libere disveloppamento de su\npersonalitate, in accordo con le organisation e le ressources de cata\nstato.\nArticulo 23\nTote persona ha le derecto al travalio, al libere election de su\ntravalio, a conditiones juste e favorabile de su travalio e al"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ffa5fdde3e22240c0ef48ca2cfbaba10",
            "Index": 4,
            "Label": "5",
            "Size": [
                595.0,
                842.0
            ],
            "Text": "protection contra le disoccupation.\nTote persona ha le derecto, sin alicun discrimination, a un salario\nequal pro un travalio equal.\nTote persona qui travalia, ha le derecto a un remuneration juste e\nfavorabile, que assecura a ille, assi como a su familia, un existentia\nconforme al dignitate human, e que essera completate, si necessari, per\naltere medios de protection social.\nTote persona ha le derecto de fundar syndicatos con alteres e de\naffiliar se a syndicatos pro le defensa de su interesses.\nArticulo 24\nTote persona ha le derecto al reposo e al tempore libere, a un\nlimitation rationabile del duration de travalio e a vacantias pagate\nperiodic.\nArticulo 25\nTote persona ha le derecto a un nivello de vita sufficiente pro le\nsanitate e benesser de ille ipse e de su familia, que include le\nmangiar, le vestir, le habitar, le assistentia medic e le servicios\nsocial necessari; ille ha derecto al securitate in caso de\ndisoccupation, de maladia, de invaliditate, de viduitate, de vetulessa o\nin altere casos de perdita de su medios de subsistentia causate per\ncircumstantias independente de su voluntate.\nLe maternitate e le infantia ha le derecto a adjuta e assistentia\nspecial. Tote le infantes, nascite in le maritage o nascite foras del\nmaritage, ha le derecto a equal protection social.\nArticulo 26\nTote persona ha le derecto al education. Le education debe esser\ngratuite, al minus pro le instruction elementari e fundamental. Le\ninstruction elementari essera obligatori. Le instruction technic e\nprofessional debe esser generalisate; le accesso al studios superior\nessera equal pro totes, in function del meritos respective.\nLe education debe visar al plen disveloppamento del personalitate human\ne al reinfortiamento del respecto al derectos human e al libertates\nfundamental. Illo debe favorisar le comprehension, le tolerantia e le\namicitate inter tote le nationes e tote le gruppos ethnic e religiose,\nassi como le disveloppamento del activitates del Nationes Unite pro le\nmantenentia del pace.\nLe genitores ha le derecto preferente de seliger le typo de education\npro lor infantes.\nArticulo 27\nTote persona ha le derecto de prender parte liberemente in le vita\ncultural del communitate, de fruer del artes e de participar in le\nprogresso scientific e in le beneficios que resulta de illo."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "bec0fd35dd163ca139b808b6d2b9d519",
            "Index": 5,
            "Label": "6",
            "Size": [
                595.0,
                842.0
            ],
            "Text": "Tote persona ha le derecto al protection del interesses moral e\nmaterial, resultante de qualcunque production scientific, litterari o\nartistic del qual ille es le autor.\nArticulo 28\nTote persona ha le derecto al establimento de un ordine social e\ninternational in le qual le derectos e libertates proclamate in iste\nDeclaration pote esser plenmente realisate.\nArticulo 29\nTote persona ha deberes verso le communitate in le qual solo le libere e\nplen disveloppamento de su personalitate es possibile.\nIn le exercitio de su derectos e libertates tote persona essera solmente\nsubmittite al limitationes establite per le lege con le unic fin de\nassecurar le recognoscentia e le respecto del derectos e libertates del\nalteres e a fin de satisfacer le juste exigentias del moral, del ordine\npublic e del benesser general in un societate democratic.\nIste derectos e libertates non potera, in necun caso, esser exercite in\nopposition al scopos e al principios del Nationes Unite.\nArticulo 30\nNulle disposition del presente Declaration pote esser interpretate como\nimplicante pro un stato, pro un gruppamento o pro un individuo un\nqualcunque derecto de livrar se a activitates e de realisar actos\nvisante al destruction del derectos e libertates proclamate in iste\nDeclaration.\nTexto in interlingua Texto approbate per le Union Mundial pro\nInterlingua (U.M.I.) Steenen Camer 4, 3721 NC Bilthoven, Nederland\nAdresse electronic: secretario.general@interlingua.com"
        }
    }
}
