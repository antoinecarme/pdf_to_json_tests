{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471059,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "MYEE U GBAR-GBAR U AKAA A I DOO SHA CI U A ER A HANMAOR UMACE KENG\nKENG MAN A LU VOUGH Y\u00f4\nMZOUGH U ITYAR SHA WON CII GBAATOM U SAMBER A ABAVER\nMhii\nORNGEREN U VESEN\nIor cii i mar ve mba kwagh mom man maor va a va ga, shi maor ngu kpan ga. Mzough\nu Ityar sha won cii bum er, una er tom taveraa sha u hanmaor umace cii nana zua a\nmkpeiyol, nana de luun ken kpan ga. Tindi u vesen u mkohol u ityar sha won cii ne ka\nun a vande tesen er, ior mba sha tar cii soo er, orumace a de luun ken uikyangen ga\nman shi i t\u00f4\u00f4 un gede gede kpaa.\nKen Myee u tar sha won cii, kwagh u i lu u a er a orumace ve a lu vough ne, Mzough\nu Ityar sha won cii \u00f4r ken igbar man sha gbenda u wanger wanger er, ior cii mba\nkwagh m\u00f4m.\nAkaa a i doo u a er a orumace ne nga sha ci wou.\nAkaa ne ka a ough je.\nFa a dedoo, i hoo we iyol a min. Wase u taver a min man kuran a sha ci wou man sha\nci u orumace ugen kpaa.\nMYEE U MLU U A DOO SHA A CI U U UMACE CII LA\nMnder\nEr i fe er, icivir man mkpeiyol u ior mba ken tsombor u umace ka imaagh ki mlu u\nkpan ga man mer u ijir sha mimi man bem u tar cii,\nEr se fe ser, mban u iko-iwan, man u nengen er, akaa a i doo u a er a orumace ve a lu\nvough la gba kwagh ga y\u00f4, ka i er a or caveraa je i kera bee orumace ga, sha nahan\ny\u00f4, isharen i vesen shin tar hegen y\u00f4, ka u umace cii ma ve lu a ian u \u00f4ron kwagh ken\nigbar, pasen jighjigh ve u nan, lun ken mlu u cian suluwa suluwa ga, shin ken ibanave\nkpaa ga,\nEr i doo u a nzughul a ma kweior zan zan je a hingir u vea kera fa kwagh ugenegh u\nvea er ga, saa u moughun num a mba ve lu nan ve ican yum la y\u00f4, hemba kan a inja u\nhanma tar u lu aa atindi aa a lu a iwasen sha u kuran ior mba ve lu isheer y\u00f4, sha\nhanma gbenda u bo cii,\nEr i lu semakwagh u kenden a mzehemen u mtem u bem bem u ityar sha won cii,\nEr ior mba ken Mzough u Ityar sha won cii atindi a ve a seer taver jighjigh man\nmkepeiyol u umace man civir man ulum u hanmaor, nomsoor kua kwase cii ve lu\nkwaghm\u00f4m y\u00f4, ve wa ishima u taver mzehemen u ior man shi kenden a mlu u dedoo u\numa vev cii gbar gbar,\nEr ityar ii i lu ken Mzough u Ityar sha won cii ne, i tende zwa ayol a ve u eren tom\nken mzough u dedoo, sha u taver a iko i wan man u kuran akaa a i doo u a er a\norumace ve a lu vough la, man mlu u gbar gbar kpee y\u00f4,\nEr mkav u mbamkpeiyol mban man mbamlu mba ken kpan shio i lu kwagh u injaa u",
            "Image": "e034e9b23b7d89bcec13c595279c2da3"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "vesen sha cii u mfe u ityendezwa y\u00f4,\nSha a ci u nahan y\u00f4,\nMkohol u Vesen u Ityar sha won cii\nngu pasen ken igbar,\nAkaa aa i doo sha ci u a er a orumace\nkeng keng man a lu vough y\u00f4.\ndoo u ior sha won cii kua ityar i ve lu ker ia nongo tsung u umbur kwagh u vesen u i\nhar sha mi ne, sha u tesen ken makeranta man shi u pasen ior er, doo u vea wa iko a\nmlu gbar gbar u umace shi vea n\u00f4ngo tsung er, hanma tar sha tseeneke u u, shin ua\nzua ave vea ityar igen, u kuran ityendezwa i eren a umace dedoo ne a hanmaor cii.\nIshember kwagh 1\nI mar maor ken kpan ga, nan ngu a icivir man mbamkpeiyol cii. I na nan mhen man\nishima i kaven kwagh; nahan gba keng u nana tema a orgen ken mtem u angbian a\nangbian.\nIshember kwagh i sha 2\nHanmaor cii doo u a er a nan sha inja sha awaishima u dedoo, cii je y\u00f4, i soo er, i de\nnzughul a orumace er nan ngu kwase, shin nomsor, shin zwa u nan kaha, shin\nkwagha\u00f4ndo u nan civir ngu kposo, shin mer pati u nan man imo i nan i nan sha\nkwagh kaha ga, shi i de t\u00f4\u00f4n ape i mar nan shin mlu a kwagh shin ibanave shin\ntsombor, shin indi shin isheer i nan hen ity\u00f4 i nzughul a nan ga.\nU zan hemen y\u00f4, a faity\u00f4 u van a mpav sha ity\u00f4kyaa i pati, mkor u tar, shin mlu u tar\nla a ityar igen u or la nan lu ker ga, aluer tar la ua lu sha tseeneke u u, shin sha ikyev\ni ugen, shin ua lu a tahav u hemen iyol i u ga shin sha hanma myina u lun a tahav iyol\ni u cii.\nIshember kwagh i sha 3\nHanmaor nan ngu a ian u lun uma, eren kwagh a mkighir shio man mkor u sha iyol i\nnan kpaa.\nIshember kwagh i sha 4\nI venda kpan u k\u00f4ron, shi u kighir or er, nana shile orgen tom; kpan-k\u00f4ron man kpan-\nteen cii i yange gbindigh gbindigh.\nIshember kwagh i sha 5\nI venda u eren or ican tsung, shin k\u00f4ron nan ihom. Hanmakwagh u a er a orumace er,\nnan hingir ish\u00f4so cii i yange, aluer nan er kwaghbo u tsahan nan je kpaa, i tsaha nan\ner, nana hee ga y\u00f4.\nIshember kwagh i sha 6\nHanmaor nan ngu a ian u hanma ijiir cii y\u00f4, i er kwagh a nan sha er tindi a tese er i\neren a orumace la vough.",
            "Image": "2919ec7be3d21f752506a1f8a87f6f19"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ishember kwagh i sha 7\nTindi ver ishigh er, ior cii ve lu kwagh m\u00f4m man shi ve lu a ian u a kura ve er tindi a\ntese nahan, a msange u sha dooshima shio, ior cii mba a ian u kuran ve aluer ma\nmsange u sha dooshima u i per un er Myee ne a tese shin u kenden ior asema sha\nimba i msange u sha dooshima la nahn y\u00f4, ka sha mi ga.\nIshember kwagh i sha 8\nHanmaor cii a lu i er a nan vough ga y\u00f4, ka hange hange u atejir u hen tar u nan lu\nher la, kua atindi a tar la, a \u00f4r ijir nahan a wam nan er tindi u tamen u tar la a tese\ny\u00f4.\nIshember kwagh i sha 9\nI de gbe k\u00f4ron maor sha apera, shin wuhen nan a u \u00f4ron nan ijir shio ga, shin u kighir\nnan er nana za shir ken tar ugen ga.\nIshember kwagh i sha 10\nHanmaor y\u00f4, gba u a \u00f4r nan ijir vough er orgen nahan, sha mimi, ken igbar, hen atejir\nu sha tseeneke na, ua tesen mpav ga, sha u tesen ibo shin ish\u00f4 i nan, zum u i lu \u00f4ron\nnan ijir la.\nIshember kwagh i sha 11\nHanmaor u i ker nan er, nan er kwaghbo ua kom mtsaha y\u00f4, a t\u00f4\u00f4 er nan ngu a ish\u00f4\nzan zan saa a va tese ibo i nan sha mlu u atindi, sha mtev u ken igbar pe nan kpaa\nnana faity\u00f4 u paregh iyol i nan a kwagh u yangen nan shio y\u00f4.\nMaor m\u00f4m i de er nan ijir ne nan ibo sha makwagh u iyange nan er kpa tindi lu sha\nmin hen shie la ga ze. Shi i de ne or mtsaha hemban u iyange ma i na nan shie u\niyange nan er kwaghbo la ga.\nIshember kwagh i sha 12\nI de gbe wan uwegh sha kwagh u or u ken iuv ga, shin sha kwagh u kwase u nan kua\nmbayev, shin ya u nan, shin uwasika mba nan, shin u lamen dang sha icivir man gwa\nu dedoo u nan ga. Hanmaor nan ngu a ian i a kura nan sha imbazwa i wan man lamen\ndang la er tindi a tese nahan.\nIshember kwagh i sha 13\nHanmaor ngu a ian i zan hanpe nan soo cii, man teman ya pe nan soo ken tar u nan.\nI yange or shir u zan ga, shi aluer za kuma nan y\u00f4, a faity\u00f4 u yangen nan u hiden hen\ntar u nan ga.\nIshember kwagh i sha 14\nHanmaor nan ngu a ian u yemen shir ken tar ugen za keren mwar, man ka hange\nhange u tar u nan yem shir ker la ua kura nan.\nKpa or u nan er ifer man nan lu yevese tindi y\u00f4, a rumun nan u zan imba shir la ga.\nIshember kwagh i sha 15",
            "Image": "9856a0debf274265cac6a8d9306cba08"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Hanmaor umace y\u00f4, ka kpee u nana lu a tar u nana faity\u00f4 u yilan er, ka tar u nan y\u00f4.\nI de kighir maor sha apera u lun hen tar u nan shin yangen nan u geman hingir or u\ntar ugen ga.\nIshember kwagh i sha 16\nNomso man kasev mba ve hie cii mba a ian u eren ivese, maren \u00f4nov, lun a ya ve,\nshin aluer kwaviyolough man tar man kwagha\u00f4ndo vev vea kaha kpaa. Shie u ivese\nne doo u vea lu lianaa or a hemba orgen ga, aluer ivese pav y\u00f4, gba u a kar kwar\nvough.\nIvaa-kangen ia lu sha mkighir ga, kpa a lu sha isharen i ve mba uhar mba ve soo ayol\nave la.\nKa tsombor u lu mhii u ikyuior ye, nahan gba kpee u ior cii man gomenti vea kura u.\nIshember kwagh i sha 17\nHanmaor ngu a ian u lun a kwagh sha tseeneke u nan, shin zuan ave a ior mbagenev.\nI yange u gban yan or ishar ts\u00f4.\nIshember kwagh i sha 18\nHanmaor nan ngu a ian u lun a mbamhen mba nan, shi ka ishima i nan u eren kwagh\nu mhen u nan a tese nan y\u00f4, kua shi u civir a\u00f4ndo u nan shin jighjighnan u nan man u\nlun gbar gbar sha ishima i nan shin nana lu tswen shin nana lu ken ikyumior a\nmbagenev man ken igbar shin ken iuv kpaa nana tese ikyav i kwagha\u00f4ndo u nan shin\nu tesen jighjighnan u nan hen mbagenev man nana civir shi nana kura atindi a kwagh\nu nan civir y\u00f4.\nIshember kwagh i sha 19\nHanmaor ngu a ian gbar gbar i lun a mhen u nan man \u00f4ron kwagh u nan soo y\u00f4, ian\nne i kua mba-mnenge mba nan a ikighir shio, shi i tagher nan ga u keren shin ngohol\nkwagh u nan soo man mhen u nana zua a mi sha hanma gbenda cii ken igbar.\nIshember kwagh i sha 20\nHanmaor nan ngu aa ian i eren mkohol man mzough aa ior mbagenev ken bem.\nMaor m\u00f4m i de kighir nan u ny\u00f4ron ma mzough ga.\nIshember kwagh i sha 21\nHanmaor nan ngu a ian u lun ken gomenti u tar u nan iyol i nan shin tsuan or u sha\nishima i nan u tilen sha ityou ki nan.\nHanmaor nan ngu a ian u zuan a akaa vough er orgen nahan sha ikyev i gomenti u tar\nu nan.\nTahav ka ity\u00f4. Tahav mbun i tese mbu sha ashie ashie sha u haan asangen, sha\ngbenda u vough, sha u nan mba ve kom u haan asangen cii ian u za kenden a\nnyighaa, shin sha ma imba gbenda ne igen i tsuan ior sha ashie ashie.\nIshember kwagh i sha 22",
            "Image": "d633d01253a3018682ede0c0268b8b2f"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Hanmaor nan ngu a ity\u00f4, nahan gba kpee u tar u nan sha tseeneke u u, shin ken\nmzough vea ityar igen, er u feity\u00f4 la, ua sue nan ken ijime, sha er nana kure ugbaiyol\nmba nan sha kasua u eren, mtem u dedoo a ior man u eren aeren a ity\u00f4\u00f4, er i lu\nhange hange sha ci u kuran ulum man kumashe u nan la.\nIshember kwagh i sha 23\nHanmaor nan ngu a ian u eren tom, u tsuwan tom u nan kom sha mi y\u00f4, u zuan a injar\ni vough sha tom, man i de deen er, nana lu a tom shio ga.\nOrtom kuma injar i nan, nan ngu a ian u ngohol injar kwagh m\u00f4m a orgen, sha tom u\nve er inja im\u00f4m y\u00f4.\nDoo u a kimbi injar i vough ia na or nana er tom ijen a ya u nan ga y\u00f4, man aluer a\nnenge a doo y\u00f4, a seer nan kwagh sha igbinda igenegh kpaa sha er, nana lu zel\u00f4\u00f4 ga\ny\u00f4.\nHanmaor nan ngu a ian i hiin man shi ny\u00f4ron mbamzough mba mbatomov sha u\nnengen er, i er a nan tsembelee hen ijiir tom i nan.\nIshember kwagh i sha 24\nHanmaor ngu a ian u zuan a shie u memen tsembelee, danen ishima sha tom, u zan\nmemiyol sha ashie ashie, kpa ngohol injar i tom i nan hen ashie la kpaa.\nIshember kwagh i sha 25.\nHanmaor y\u00f4, gba u i nenge er, mlu u nan lu sha mi la kuma u nana k\u00f4rcio u nengen\nsha iyol i nan kua tsombor u nan sha gbenda u nan ve kwaghyan, ikondo, ya man\ns\u00f4ron ve shie u ve gbe angev, shi eren akaa agen kpaa sha ci u mkpeiyol ve y\u00f4, shi\ngba u i nenge er, or ngu a kwagh u waren uma a mi zum u nan lu a tom ga, nan gbe\nangev, nan gbe iwan, shin kwase u nom u nan a saa, shin nan bee iyol, shin nana ny\u00f4r\nken ma mlu u ibanave u nan feity\u00f4 u n\u00f4ngon a mi iyol i nan tseegh ga y\u00f4.\nNg\u00f4 man wan ka hange hange u nengen sha ve tsembelee. Mbayev cii, mba mar-\nam\u00f4ndo kpaa, gba u a nenge sha ve dedoo a mpav shio.\nIshember kwagh i sha 26.\nHanmaor ngu a ian u ny\u00f4ron makeranta. Doo u henen un gbilin, hemban je y\u00f4, ken\nanyom a hiin la. Doo u makeranta sha iaven i hii hii la hanmaor nana hen nana soo\nshin nana soo ga kpaa. Imakeranta i henen tom aveegh kua u fantom kpaa doo u ia lu\nwuee, shi makeranta u henen sha aaven a vesen kpaa hanmaor nana lu a ian u henen\nsha ishima i nan er mfe u nan una za a nan la.\nMakeranta ngu sha ci u wasen or nana vese nan iv ulum u nan, shi sha u wasen or\nnana fa er i doo u nana er a orumace y\u00f4. Makeranta una wase mtem u akuraior sha\nwon cii, ken bem man mcivir-a\u00f4ndo vev. Shi makeranta una taver tom u Mzough u\nItyar cii a lu eren sha u keren bem sha won y\u00f4.\nMbamaren mba a ian u tsuwan inja ityesen i a na \u00f4nov vev ken makeranta y\u00f4\nIshember kwagh i sha 27.\nHanmaor ngu a ian gbar gbar u eren aeren a ity\u00f4\u00f4 a hen ity\u00f4 i nan, zuan a msaaniyol\nken aeren ne, shi eren tom sha mzehemen u ahir a gbaa\u00f4ndo man zuan a mtsera sha",
            "Image": "25c3c727571e7d86d7a865faf714d771"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "min kpaa.\nKwagh u or nan hen ken ityo man nan er sha ave a nan y\u00f4, i de tsuwen mtsera u a\ndugh sha mi la hen a nan ga.\nIshember kwagh I sha 28.\nGba u ior man ityar sha won cii vea dondo gbenda u eren kwagh sha inja sha inja\nkeng ve a faity\u00f4 u eren a hanmaor umace er i nger ken Myee u ken igbar ne ye.\nIshember kwagh i sha 29.\nHanmaor nan ngu a tom u eren hen ity\u00f4 i nan, gadia ka ity\u00f4 ia wase nan nana vese\nnana iv or ye.\nHanmaor u nan lu eren kwagh sha ishima i nan a ikyangenev shio y\u00f4, nana fa er nana\ner a kar ikyaa inya ga, nan ngu a mkighir u eren er tindi tseegh a tese nahan, doo u\nnan di kpaa nana fa er, ior mbagenev kpaa mba a ian u eren kwagh ve a ikyangenev\nshio sha er, nana na ve icivir man nana zua a mbamverishima mba mimi mba ieren i\ndedoo, man tindi u ior cii man shi mkpeiyol u ior wuee er i lu ken mkortar u ior u sha\nasema a ve nahan.\nMa shie m\u00f4m i de eren tom aa mbaawaishima mba ve lu sha ci u i due umace i doo ne\nkahan a ishimaveren i Mzough u Ityar sha won cii ne ga.\nIshember kwagh i sha 30.\nMakwagh m\u00f4m ken asemberakaa ne, na matar m\u00f4m, shin kweior, shin or sha\ntseeneke u nan ian ii eren makwagh u vihin awaishima u Mzough u Ityar sha won cii\na tese sha ci u mkpeiyol u umace ne ga.",
            "Image": "bc49a258951e200c9393698d4d2fb495"
        }
    }
}
