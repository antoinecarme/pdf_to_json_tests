{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470188,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Diklarason Mundial di Diritus di Pekadur\nAsembleia di Nasons Unidu setal i programal konformi si resoluson 271 A (III) di 10 di\nDezembru di 1948.\nIntroduson\nAsembleia Jeral nota kuma, rikuñisimentu di dignidadi ku tudu pekaduris ten, ku se\ndiritus igual ku ka pudi mudadu, i sedu alisersu di liberdadi, justisa ku pas na mundu;\nI nota kuma, falta di kunsi diritus di tudu jinti, o disprezu di ki diritus, i ta leba\njintis pa atus brabu ku ta ofindi konsiensia di tudu pekadur; e nota tambi kuma, vison\ndi un mundu nunde ku jinti sta libri pa papia i pa ten se fe, pa goza di libertadi di\nmedu ku miseria, i proklamadu suma inspirason mas altu di pekadur;\nI nota kuma, i pirsis proteji diritus di tudu jinti atraves di sistema di sosiedadi di\ndiritu, pa omi, ku falta di utru meiu, ka sinti obrigadu pa ravolta kontra otridadis ku\nna maltrata o kalka jinti;\nI nota kuma, i pirsis nkoraja disinvolvimentu di amisadi ku bon relasons na metadi di\nnasons;\nI nota kuma, na Karta, membrus di Nasons Unidu torna proklama se fe na diritus\nfundamental di tudu jinti, na dignidadi ku balur di kada pekadur, na igualdadi di\ndiritus di omis ku minjeris; e diklara kuma e sta risolvidu pa sta na ladu di progresu\nsosial, tambi pa forma minjor kondisons di vida dentru di un sosiedadi di mas\nliberdadi;\nI nota kuma, Stadus ku sedu membrus toma kumprumis di nkoraja, na kooperason ku\nOrganizason di Nasons Unidu, pa ten rispitu mundial di diritus di tudu jinti, ku\nliberdadis fundamental;\nI nota kuma, pa kumpri ki kumprumis diritu, i muitu importanti pa tudu membrus junta na\nki un ideia son di diritus ku liberdadis;\nAsembleia Jeral\nProklama e Diklarason Mundial di Diritus di Pekadur suma alvu ku tudu rasas ku tudu\nnasons pudi junta pa yangasa, pa kada pekadur, ku tudu organs di sosiedadi, pudi tene\nki alvu sempri se dianti, e pudi sforsa, atraves di nsinu ku edukason, pa disinvolvi\nrispitu pa e diritus ku liberdadis; e pudi toma mididas ku na lebadu dianti, nasional\nku internasional, pa ki diritus pudi rikuñisidu, tambi pa e aplikadu ku bon rusultadu\nna tudu parti di mundu, na metadi di populason di propi Stadus ku sedu membrus, suma\ntambi na teras ku sta bas di se otridadi.\nArtigu 1\nTudu pekaduris ta padidu libri i igual na balur suma na diritus. Suma e dadu kapasidadi\ndi pensa, e tene tambi konsiensia, e dibi di trata ñutru suma ermons.\nArtigu 2\nTudu pekaduris pudi purbita di ki diritus ku leberdadis ku proklamadu ne Diklarason,\nsin kalker diferensa, di rasa, kor, seksu, lingua, rilijion, opinion pulitiku, o di\nutru faktor, nasional o sosial, di rikesa o koitadesa, di nasimentu o di kalker utru",
            "Image": "42bffcf9f11c6b2cf456bdb67cefd924"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "situason.\nFora di kila, i ka na fasidu nin un diferensa fundadu na lei pulitiku, legal o\ninternasional di nason o tera nunde ku algin padidu, nin si ki nason o tera i\nindipendenti, bas di proteson di utru, autonomu o limitadu na di diritus di guberna.\nArtigu 3\nTudu pekadur ten diritu di tene vida, liberdadi ku suguransa pisoal.\nArtigu 4\nNigin ka na tenedu suma katibu. Katiberasku ku nogos di bindi o kumpra pekadur, na tudu\nsi formas, i pruibidu.\nArtigu 5\nNingin ka na sufri tortura nin kastigus o tratamentu kruel, ku ta umilyal, ku ka dignu\ndi usadu na kalker pekadur.\nArtigu 6\nTudu pekadur ten diritu di tene si personalidadi juridiku rikuñisidu na tudu kau.\nArtigu 7\nTudu jinti i igual dianti di lei; sin kalker diferensa e ten diritu di risibi igual\nproteson di lei. Tudu jinti ten diritu di proteson igual kontra kalker diskriminason ku\nta kebra regra de Diklarason, tambi kontra kalker atu di cuci diskriminason.\nArtigu 8\nKada pekadu ten diritu di bai pa otridadis nasional kompetenti pa buska ajuda kontra\natus ku kebra regras di diritus fundamental ku Konstituison o lei rikuñisi.\nArtigu 9\nNigin ka pudi prindidu o ficadu na kalabus, nin i ka pudi serkadu na tera, sin roson\ndianti di lei.\nArtigu 10\nTudu pekadur ten diritu, ku tudu liberdadi, pa si kasu jugadu publikamenti, ku\nigualdadi, pa tribunal indipendenti lu ka ta diferensia jintis, ku na fasi disison\naserka di si diritus ku obrigasons, o aserka di roson di kalker akusason ku fasidu\nkontra el.\nArtigu 11\nTudu algin ku akusadu di un krimi i dibi di ocadu nosenti tok si kulpa sta probadu\ndianti di lei na un prosesu publiku nunde ki tene tudu oportunidadis ki pirsis pa\ndifindi si kasu.\nNingin ka na kondenadu pa kusa ki fasi, o pa falta di fasi un dever, si, na ki ora, ki\natu o falta ka seduba krimi dianti di diritu internu o internasional. Asin, i ka pudi\nrisibi kastigu mas garandi di ki kil ki na mersiba na ora ku krimi fasidu.",
            "Image": "737dece08f38f586daf3130932aa6ce8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Artigu 12\nNingin ka na sufri pa jintis miti na si vida privadu, nin na si familia, si kasa o si\nkartas, nin i ka na atakadu kontra si rispitu o si bon nomi. Kada pekadur ten diritu di\nrisibi proteson di lei kontra ki koldadi atakis o ntromiti.\nArtigu 13\nKada pekadur ten diritu di yanda ku liberdadi, i kuji si kau di mora dentru di un pais.\nKada pekadur ten diritu di bandona tera ki sta nel, si i si propi tera o nau; i ten\ndiritu tambi pa riba pa si tera.\nArtigu 14\nTudu pekadur ku oca kuma i na pirsigidu i ten diritu di buska i purbita di gasaju na\nutru tera.\nNa kasu ku ki algin sta ja na prosesu pabia di un krimi kontra diritu di pekadur, o\npabia di kusas ki fasi ku sta kontra leis ku alvus di Nasons Unidu, i ka ten ki diritu\ndi buska gasaju na utru tera.\nArtigu 15\nKada pekadu ten diritu di tene si nasionalidadi.\nNingin ka pudi tiradu, sin roson legal, si nasionalidadi nin si diritu di muda si\nnasionalidadi.\nArtigu 16\nOra ke tene ja idadi di kasa, omi ku minjer ten diritu di kasa pa e forma un familia,\nsin limitason pabia di rasa, nasionalidadi o rilijion. Na kasamenti o na tempu di\ndivorsia, elis tudu dus ten diritus igual.\nKasamenti ka pudi fasidu si i ka di libri vontadi di kilis ku na kasa.\nFamilia i ki elementu natural i fundamental di sosiedadi; i ten diritu di risibi\nproteson di sosiedadi ku Stadu.\nArtigu 17\nTudu pekadur, el son o juntu ku utrus, ten diritu di tene propriedadi.\nNinging ka pudi tiradu si propriedadi sin roson legal.\nArtigu 18\nTudu pekadur ten diritu di liberdadi di pensamentu, konsiensia ku rilijion. I ten\ndiritu pa muda si rilijion o si opinion, suma tambi di manifesta si rilijion o opinion,\nel son o juntu ku utru jinti, na kau publiku o na kau privadu; i pudi nsinal, i\npratikal, a kultu o na sirmonias.\nArtigu 19\nKada pekadur ten diritu di liberdadi di opinion, tambi di konta ke ki na sinti, ku sedu\ndiritu di ka kalantadu pabia di si opinions; i ten diritu di buska, risibi i konta utru",
            "Image": "7807d09e95a9de1e6a8d416c4096865d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "jinti informason ku ideias, pa kalker meiu, sin limitason di fronteras.\nArtigu 20\nKada pekadur ten diritu di liberdadi pa junta ku utru jinti na runion o na kalker\nsosiason pasifiku.\nNingin ka pudi obrigadu pa fasi parti di un sosiason.\nArtigu 21\nKada pekadur ten diritu di toma parti na direson di asuntus publiku di si tera, o\ndiretamenti, o atraves di representatis ku kujidu ku tudu liberdadi.\nKada pekadur ten diritu di yentra, na kondisons di igualdadi, pa funsons publiku di si\ntera.\nVontadi di pobu i aliersu di puder di otridadis publiku. Ki vontandi dibi di ten vos\natraves di elesons limpu pus, ku ta fasidu na tempus markadu, ku igualdadi di votu,\ntambi ku votu sekretu, o konformi utru prosesu ku ta proteji liberdadi di votu.\nArtigu 22\nKaka pekadur, suma i membru di sosiedadi, ten diritu di suguransa sosial; konformi lei\ni pudi iziji ku diritus ikonomiku, sosial i kultural ki pirsisa pa si rispitu ku libri\ndisinvolvimentu di si personalidadi. Es i pusivel pabia di sforsu nasional ku\nkooperason internasional, di armonia ku organizason ku rikursus di kada tera.\nArtigu 23\nKada pekadur ten diritu di tene tarbaju; i ten diritu di kuji si tarbaju ku liberdadi,\nku kondisons di tarbaju justu ku ta kontental, ku proteson kontra falta di mpregu.\nTudu jinti ten diritu di risibi pagamentu igual pa tarbaju igual, sin kalker\ndiskriminason.\nAlgin ku ta tarbaja ten diritu di pagamentu justu, ku ta kontental, ku ta dal, juntu ku\nsi familia, un vida konformi si balur suma ser umanu. I dibi di risibi tambi, si i\npusivel, tudu utru koldadi proteson sosial.\nKada pekadur ten diritu di kria sindikatus, juntu ku utru jinti; tambi i ten diritu di\ntoma parti na un sindikatu pa pudi difindi si interes.\nArtigu 24\nKada pekadur ten diritu di tempu di diskansu ku divirtimentu, tambi di limitason\nrazoavel di oras di tarbaju, ku ferias pagadu na tempus markadu.\nArtigu 25\nKada pekadur ten diritu di un nivel di vida ku ta sugural, ku si familia, saudi ku bon\nstadu, spesialmenti na ladu di kumida, ropa, kau di mora ku ajuda mediku, ku utru\nsirvis sosial i pirsis; i ten diritu di suguransa ora ki ka tene tarbaju, o na duensa o\nkalker utru frakesa fisiku; viuvas ku bejotis, ku utru jintis ku ka tene manera di\nsustenta se kabesa, nin si e tene tudu vontadi, e dibi di ten suguransa.\nMames ku mininus pikininu ten diritu di ajuda spesial. Tudu mininus, nin si padidu",
            "Image": "ef407e362cb504fdf9c14251d829ede3"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "dentru o fora di kasamenti, dibi di tene ki mesmu proteson sosial.\nArtigu 26\nKada pekadur ten diritu di edukason. Edukason dibi di sedu di grasa, pelu menus nsinu\nprimariu fundamental. Nsinu primariu i obrigatoriu. Nsinu tekniku ku profisional dibi\ndi sedu pa tudu jinti; oportunidadi pa studus superior dibi di sta abertu pa tudu jinti\nku tudu igualdadi, konformi se kapasidadi.\nEdukason dibi di tene alvu di disinvolvi personalidadi di alunu, di reforsa diritus di\npekadur, tambi di juda na ntindimentu, toleransi ku amisadi anti di tudu nasons ku tudu\ngrupus di rasa o rilijon, suma tambi disinvolvimentu di atividadis di Nsasons Unida pa\nmanti pas.\nI papes ku tene prioridadi di diritu di kuji koldadi edukason ke na ranja pa se fijus.\nArtigu 27\nKada pekadur ten diritu di toma parti ku tudu liberdadi na vida kultural di kuminidadi,\ndi purbita di artis, tambi di partisipa na progresu sientifiku ku si purbitus.\nKada pekadur ten diritu di proteson di interes moral i finanseru ku sta ligadu ku\nkalker kusa sientifiku, literariu or artistiku ku el propi i fasi.\nArtigu 28\nKada pekadur ten diritu, konformi planu sosial ku planu internasional, di oja un\nsistema di otridadi ku pudi pui na pratika ki diritus ku liberdadis ku comadu ne\nDiklarason.\nArtigu 29\nKada pekadur ten deveris pa kumunidadi; sin kumpri ki deveris, si personalidadi ka pudi\ndisinvolvi na un manera libri i positivu.\nPa purbitu de diritus ku liberdadis, ningin ka sta sujetu, si i ka son pa limitis ku\nlei pui ku alvu son di juda na rikuñisimentu ku rispitu di diritus ku iberdadis di utru\njintis, pa i pudi ten un soseidadi demokratiku di justisa, moralidadi, ordi publiku ku\nbon stadu di tudu jinti.\nNa nin un kasu e diritus ku liberdadis ka pudi pudu na pratika na un manera ku sta\nkontra leis ku alvus di Nasons Unidu.\nArtigu 30\nNin un proposta de Diklarason ka pudi ntindidu na un manera ku kalker Stadu, grupu o\npekadur pudi sinti kuma i ten diritu di miti na un atividadi o fasi kalker kusa ku pudi\ndana diritus ku liberdadis ku comadu li.",
            "Image": "bbdbba485611fb60e6566a0d7c13ad9b"
        }
    }
}
