{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470128,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Diklarason Mundial di Diritus di Pekadur\nAsembleia di Nasons Unidu setal i programal konformi si resoluson 271 A (III) di 10 di Dezembru di 1948.\nIntroduson\nAsembleia Jeral nota kuma, riku\u00f1isimentu di dignidadi ku tudu pekaduris ten, ku se diritus igual ku ka pudi\nmudadu, i sedu alisersu di liberdadi, justisa ku pas na mundu;\nI nota kuma, falta di kunsi diritus di tudu jinti, o disprezu di ki diritus, i ta leba jintis pa atus brabu ku ta ofindi\nkonsiensia di tudu pekadur; e nota tambi kuma, vison di un mundu nunde ku jinti sta libri pa papia i pa ten se fe,\npa goza di libertadi di medu ku miseria, i proklamadu suma inspirason mas altu di pekadur;\nI nota kuma, i pirsis proteji diritus di tudu jinti atraves di sistema di sosiedadi di diritu, pa omi, ku falta di utru\nmeiu, ka sinti obrigadu pa ravolta kontra otridadis ku na maltrata o kalka jinti;\nI nota kuma, i pirsis nkoraja disinvolvimentu di amisadi ku bon relasons na metadi di nasons;\nI nota kuma, na Karta, membrus di Nasons Unidu torna proklama se fe na diritus fundamental di tudu jinti, na\ndignidadi ku balur di kada pekadur, na igualdadi di diritus di omis ku minjeris; e diklara kuma e sta risolvidu pa\nsta na ladu di progresu sosial, tambi pa forma minjor kondisons di vida dentru di un sosiedadi di mas liberdadi;\nI nota kuma, Stadus ku sedu membrus toma kumprumis di nkoraja, na kooperason ku Organizason di Nasons\nUnidu, pa ten rispitu mundial di diritus di tudu jinti, ku liberdadis fundamental;\nI nota kuma, pa kumpri ki kumprumis diritu, i muitu importanti pa tudu membrus junta na ki un ideia son di\ndiritus ku liberdadis;\nAsembleia Jeral\nProklama e Diklarason Mundial di Diritus di Pekadur suma alvu ku tudu rasas ku tudu nasons pudi junta pa\nyangasa, pa kada pekadur, ku tudu organs di sosiedadi, pudi tene ki alvu sempri se dianti, e pudi sforsa, atraves\ndi nsinu ku edukason, pa disinvolvi rispitu pa e diritus ku liberdadis; e pudi toma mididas ku na lebadu dianti,\nnasional ku internasional, pa ki diritus pudi riku\u00f1isidu, tambi pa e aplikadu ku bon rusultadu na tudu parti di\nmundu, na metadi di populason di propi Stadus ku sedu membrus, suma tambi na teras ku sta bas di se otridadi.\nArtigu 1\nTudu pekaduris ta padidu libri i igual na balur suma na diritus. Suma e dadu kapasidadi di pensa, e tene tambi\nkonsiensia, e dibi di trata \u00f1utru suma ermons.\nArtigu 2\nTudu pekaduris pudi purbita di ki diritus ku leberdadis ku proklamadu ne Diklarason, sin kalker diferensa, di\nrasa, kor, seksu, lingua, rilijion, opinion pulitiku, o di utru faktor, nasional o sosial, di rikesa o koitadesa, di\nnasimentu o di kalker utru situason.\nFora di kila, i ka na fasidu nin un diferensa fundadu na lei pulitiku, legal o internasional di nason o tera nunde\nku algin padidu, nin si ki nason o tera i indipendenti, bas di proteson di utru, autonomu o limitadu na di diritus\ndi guberna.\nArtigu 3\nTudu pekadur ten diritu di tene vida, liberdadi ku suguransa pisoal.\nArtigu 4\nNigin ka na tenedu suma katibu. Katiberasku ku nogos di bindi o kumpra pekadur, na tudu si formas, i pruibidu.\nArtigu 5\nNingin ka na sufri tortura nin kastigus o tratamentu kruel, ku ta umilyal, ku ka dignu di usadu na kalker\npekadur.\nArtigu 6\nTudu pekadur ten diritu di tene si personalidadi juridiku riku\u00f1isidu na tudu kau.\nArtigu 7\nTudu jinti i igual dianti di lei; sin kalker diferensa e ten diritu di risibi igual proteson di lei. Tudu jinti ten diritu\ndi proteson igual kontra kalker diskriminason ku ta kebra regra de Diklarason, tambi kontra kalker atu di cuci\ndiskriminason.\nArtigu 8",
            "Image": "0eb484223139d81a71f7afe6a44621a6"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Kada pekadu ten diritu di bai pa otridadis nasional kompetenti pa buska ajuda kontra atus ku kebra regras di\ndiritus fundamental ku Konstituison o lei riku\u00f1isi.\nArtigu 9\nNigin ka pudi prindidu o ficadu na kalabus, nin i ka pudi serkadu na tera, sin roson dianti di lei.\nArtigu 10\nTudu pekadur ten diritu, ku tudu liberdadi, pa si kasu jugadu publikamenti, ku igualdadi, pa tribunal\nindipendenti lu ka ta diferensia jintis, ku na fasi disison aserka di si diritus ku obrigasons, o aserka di roson di\nkalker akusason ku fasidu kontra el.\nArtigu 11\nTudu algin ku akusadu di un krimi i dibi di ocadu nosenti tok si kulpa sta probadu dianti di lei na un prosesu\npubliku nunde ki tene tudu oportunidadis ki pirsis pa difindi si kasu.\nNingin ka na kondenadu pa kusa ki fasi, o pa falta di fasi un dever, si, na ki ora, ki atu o falta ka seduba krimi\ndianti di diritu internu o internasional. Asin, i ka pudi risibi kastigu mas garandi di ki kil ki na mersiba na ora ku\nkrimi fasidu.\nArtigu 12\nNingin ka na sufri pa jintis miti na si vida privadu, nin na si familia, si kasa o si kartas, nin i ka na atakadu\nkontra si rispitu o si bon nomi. Kada pekadur ten diritu di risibi proteson di lei kontra ki koldadi atakis o\nntromiti.\nArtigu 13\nKada pekadur ten diritu di yanda ku liberdadi, i kuji si kau di mora dentru di un pais.\nKada pekadur ten diritu di bandona tera ki sta nel, si i si propi tera o nau; i ten diritu tambi pa riba pa si tera.\nArtigu 14\nTudu pekadur ku oca kuma i na pirsigidu i ten diritu di buska i purbita di gasaju na utru tera.\nNa kasu ku ki algin sta ja na prosesu pabia di un krimi kontra diritu di pekadur, o pabia di kusas ki fasi ku sta\nkontra leis ku alvus di Nasons Unidu, i ka ten ki diritu di buska gasaju na utru tera.\nArtigu 15\nKada pekadu ten diritu di tene si nasionalidadi.\nNingin ka pudi tiradu, sin roson legal, si nasionalidadi nin si diritu di muda si nasionalidadi.\nArtigu 16\nOra ke tene ja idadi di kasa, omi ku minjer ten diritu di kasa pa e forma un familia, sin limitason pabia di rasa,\nnasionalidadi o rilijion. Na kasamenti o na tempu di divorsia, elis tudu dus ten diritus igual.\nKasamenti ka pudi fasidu si i ka di libri vontadi di kilis ku na kasa.\nFamilia i ki elementu natural i fundamental di sosiedadi; i ten diritu di risibi proteson di sosiedadi ku Stadu.\nArtigu 17\nTudu pekadur, el son o juntu ku utrus, ten diritu di tene propriedadi.\nNinging ka pudi tiradu si propriedadi sin roson legal.\nArtigu 18\nTudu pekadur ten diritu di liberdadi di pensamentu, konsiensia ku rilijion. I ten diritu pa muda si rilijion o si\nopinion, suma tambi di manifesta si rilijion o opinion, el son o juntu ku utru jinti, na kau publiku o na kau\nprivadu; i pudi nsinal, i pratikal, a kultu o na sirmonias.\nArtigu 19\nKada pekadur ten diritu di liberdadi di opinion, tambi di konta ke ki na sinti, ku sedu diritu di ka kalantadu pabia\ndi si opinions; i ten diritu di buska, risibi i konta utru jinti informason ku ideias, pa kalker meiu, sin limitason di\nfronteras.\nArtigu 20",
            "Image": "c09c418d3be43ce0acadce4e71943051"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Kada pekadur ten diritu di liberdadi pa junta ku utru jinti na runion o na kalker sosiason pasifiku.\nNingin ka pudi obrigadu pa fasi parti di un sosiason.\nArtigu 21\nKada pekadur ten diritu di toma parti na direson di asuntus publiku di si tera, o diretamenti, o atraves di\nrepresentatis ku kujidu ku tudu liberdadi.\nKada pekadur ten diritu di yentra, na kondisons di igualdadi, pa funsons publiku di si tera.\nVontadi di pobu i aliersu di puder di otridadis publiku. Ki vontandi dibi di ten vos atraves di elesons limpu pus,\nku ta fasidu na tempus markadu, ku igualdadi di votu, tambi ku votu sekretu, o konformi utru prosesu ku ta\nproteji liberdadi di votu.\nArtigu 22\nKaka pekadur, suma i membru di sosiedadi, ten diritu di suguransa sosial; konformi lei i pudi iziji ku diritus\nikonomiku, sosial i kultural ki pirsisa pa si rispitu ku libri disinvolvimentu di si personalidadi. Es i pusivel pabia\ndi sforsu nasional ku kooperason internasional, di armonia ku organizason ku rikursus di kada tera.\nArtigu 23\nKada pekadur ten diritu di tene tarbaju; i ten diritu di kuji si tarbaju ku liberdadi, ku kondisons di tarbaju justu\nku ta kontental, ku proteson kontra falta di mpregu.\nTudu jinti ten diritu di risibi pagamentu igual pa tarbaju igual, sin kalker diskriminason.\nAlgin ku ta tarbaja ten diritu di pagamentu justu, ku ta kontental, ku ta dal, juntu ku si familia, un vida konformi\nsi balur suma ser umanu. I dibi di risibi tambi, si i pusivel, tudu utru koldadi proteson sosial.\nKada pekadur ten diritu di kria sindikatus, juntu ku utru jinti; tambi i ten diritu di toma parti na un sindikatu pa\npudi difindi si interes.\nArtigu 24\nKada pekadur ten diritu di tempu di diskansu ku divirtimentu, tambi di limitason razoavel di oras di tarbaju, ku\nferias pagadu na tempus markadu.\nArtigu 25\nKada pekadur ten diritu di un nivel di vida ku ta sugural, ku si familia, saudi ku bon stadu, spesialmenti na ladu\ndi kumida, ropa, kau di mora ku ajuda mediku, ku utru sirvis sosial i pirsis; i ten diritu di suguransa ora ki ka\ntene tarbaju, o na duensa o kalker utru frakesa fisiku; viuvas ku bejotis, ku utru jintis ku ka tene manera di\nsustenta se kabesa, nin si e tene tudu vontadi, e dibi di ten suguransa.\nMames ku mininus pikininu ten diritu di ajuda spesial. Tudu mininus, nin si padidu dentru o fora di kasamenti,\ndibi di tene ki mesmu proteson sosial.\nArtigu 26\nKada pekadur ten diritu di edukason. Edukason dibi di sedu di grasa, pelu menus nsinu primariu fundamental.\nNsinu primariu i obrigatoriu. Nsinu tekniku ku profisional dibi di sedu pa tudu jinti; oportunidadi pa studus\nsuperior dibi di sta abertu pa tudu jinti ku tudu igualdadi, konformi se kapasidadi.\nEdukason dibi di tene alvu di disinvolvi personalidadi di alunu, di reforsa diritus di pekadur, tambi di juda na\nntindimentu, toleransi ku amisadi anti di tudu nasons ku tudu grupus di rasa o rilijon, suma tambi\ndisinvolvimentu di atividadis di Nsasons Unida pa manti pas.\nI papes ku tene prioridadi di diritu di kuji koldadi edukason ke na ranja pa se fijus.\nArtigu 27\nKada pekadur ten diritu di toma parti ku tudu liberdadi na vida kultural di kuminidadi, di purbita di artis, tambi\ndi partisipa na progresu sientifiku ku si purbitus.\nKada pekadur ten diritu di proteson di interes moral i finanseru ku sta ligadu ku kalker kusa sientifiku, literariu\nor artistiku ku el propi i fasi.\nArtigu 28\nKada pekadur ten diritu, konformi planu sosial ku planu internasional, di oja un sistema di otridadi ku pudi pui\nna pratika ki diritus ku liberdadis ku comadu ne Diklarason.\nArtigu 29",
            "Image": "c22cc3b6b707aec5ed9dd9bab47d79ba"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Kada pekadur ten deveris pa kumunidadi; sin kumpri ki deveris, si personalidadi ka pudi disinvolvi na un\nmanera libri i positivu.\nPa purbitu de diritus ku liberdadis, ningin ka sta sujetu, si i ka son pa limitis ku lei pui ku alvu son di juda na\nriku\u00f1isimentu ku rispitu di diritus ku iberdadis di utru jintis, pa i pudi ten un soseidadi demokratiku di justisa,\nmoralidadi, ordi publiku ku bon stadu di tudu jinti.\nNa nin un kasu e diritus ku liberdadis ka pudi pudu na pratika na un manera ku sta kontra leis ku alvus di\nNasons Unidu.\nArtigu 30\nNin un proposta de Diklarason ka pudi ntindidu na un manera ku kalker Stadu, grupu o pekadur pudi sinti kuma\ni ten diritu di miti na un atividadi o fasi kalker kusa ku pudi dana diritus ku liberdadis ku comadu li.",
            "Image": "54797c178c3a487ce5463e1f435aa738"
        }
    }
}
