{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470244,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "RUNAKUNA RESPETACHIKUNANPAQ LEY RURAP\u00c4KONQAN KAYNUYMI\nQALAYKUNAN\n[Preamble]\nLapan runa libri kananpaq, mana pipis runa masinta jarup\u00e1nanpaq, juchayoqta\nkastigananpaq, juchaynaq mana kastigasha kananpaq, piwansi runa masinwan mana\npelyar mana liytur kushisha kawap\u00e1kunanpaq kay pachach'u, mayna kaykan\nrurashana runa kayninta mana qech'unanpaq, chaynuy lapan iwal-la kananpaq, lapan\nruna chay kastanuyla kananpaq;\nRunakuna respetachikunanpaq kanqanta mana reqermi y rikaykarpis jarukuypa\nushayninpa mana kaqkunata rurasha, kanan chayta rikaykurmi rabyanasha. Lapan\nrunakuna alich'u kananta munarmi kaynuy willakuykan. Kay rasunpa ali kawayman\nlapan runakunapis yaykunan, mana imapitasi manchakular, mana imapitapis\npishipakular kushisha kawap\u00e4kuchun. Chay munanqannuy parlap\u00e4konqan y\nmunanqannuymi y\u00e4rak\u00e4renqa.\nKaynuymi rurakanman rasunpa runakuna respetasha kananpaq. Chaynuypa\nrunakuna mana kontran kayta yarpanqachu mandukunapaq ali ruraptenqa. Y mana\nal\u00ed ruraqkunata qarqonanpaq.\nChaynuymi imata rurananchip\u00e4si rurakasha wakin nasyunkunawansi ali imach'\u00fcsi\nyanap\u00e4nakur imata rurarsi kawananchipaq mana liytur mana pelyar kushisha.\nLapan nasyunkuna chaych'\u00fcraq eskribip\u00e4kusha y\u00e4rakuyninta, rasunpa alim shumaq\nalim nip\u00e4kusha runakuna imanuy respetachikunanpaq kaykaqta, lapan runakuna\nalipaq rikasha kananpaq kanqanta musyar. Chaynuy olqo ni warmi kaqpis juknin\njukninpis iwal respetasha kananpaq. Chaynuy willakasha lapan kawaq runakunapaq\nimatapis ali rurayta y mas ali libri runa kawananpaq.\nLapan runakuna nasyunkunapita qotukaqkuna nip\u00e4kusha rasunpa kay kumplikanqa.\nLapan chaych'u nasyunkuna kaq shumaq respet\u00e4nakunanpaq. Chaynuy imach'\u00fcsi\nkuyanakur willanakur imasi libri ali kaqta rurak\u00e4rinanpaq y\nLapan runapis juk yarpayla respetachikunanpaq y mas libri lapanta shumaq rasunpa\nkumplichinanpaq;\nASAMBLEA GENERAL NIRAN ENTERO MUNDUCH'U\nRUNAKUNAPAQ KAYNUYMI WILLAKUN KAY LEYKUNA RUNAKUNA IMANUY\nRESPETACHIK\u00c4RINANPAQ KANQAN\nLapan juk yarpaylaman yarpananpaq, marka nasyunkuna uch'\u00e4kunan imanaypasi\nlapan runakuna mandukuna chayman y\u00e4rakur rurap\u00e4kunanpaq. Lapan y\u00e4rakur\nyach'achinakunanpaq, runa imanuy respetachikunanpaq y libri imapitapis kananpaq.\nChaynuy yarp\u00e4nan imasi ali rurayta nasyunninch'u juk nasyunkunawan. Chaymi\nkaykunataqa lapan musyap\u00e4kunan y rasunpa rurap\u00e4kunan. Chaynuymi lapan\nnasyunkunapita qotukaqkunaqa rurap\u00e4kunan, y wakinkaq nasyunkunapa rurinch'u\nkaq markakunapis.\nJUK KAYNUYMI NISHA (1)\nLapan runa kay pachach'u yurin libri kawananpaq, lapanchinuy iwal respetasha\nkananpaqmi, mana pipis jarup\u00e4nanpaq, lapanpis iwal yarpach'akuy yach'aqmi, alita",
            "Image": "7be856dce865038bde2807ce87ebbb41"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "mana alita tantiyar kawananpaq. Chaynuy runa masinwan juknin jukninwan\nkuyanakur kap\u00e4kuchun\nISHKAY KAYNUYMI NISHA (2)\nLapan runakunam libri kananpaqmi kay willakuych'u willakun. Chaynuylam ima kasta\nkaptinpis> ni yana ni yoraq kaptinsi, warmip\u00e4pis ni olqop\u00e4pis, ni imaniraq rimaych'u\nparlakuptinpis, ni imaman y\u00e4rakuptinpis, imanuy yarpaynin kakuptinpis, may\nnasyunch'u yurisha kaptinpis, pobre kayman ni kapoqniyoq kayman yurisha\nkaptinpis, imanuykarpis runa respetasha kachun.\nJinarkur manam pipis juk niraqmi kay nenqachu nasyunninch'u mandanqanwan\nrespetachik\u00e4riptin y wakin nasyunkunawanpis wakin runakunapita, wakin nasyun\nrunakunapaq nenqanpita y nasyunkunach'u imanuy mandananpaq jaqepanqam\nmandaqnin, mana kikilankunapita kananpaq, mana imasi fiyupa \u00f1akachinanpaq\nmandukuna nasyunninch'u.\nKIMSA KAYNUYMI NISHA (3)\nLapan imaniraq karpis runakuna kawananmi respetachikur y libri munayninch'u y\nmana imapitasi manchakular.\nCH'USKU KAYNUYMI NISHA (4)\nManam pipis aronqanchu mana p\u00e4gaptinqa. Chaynuy mana imantasi\nrurachikunqachu nirantisha runantanuy aruchikuyta. Chaynuy rurachikuyqa kananqa\nmanam kanchu. Kananqa manam kanchu maych'u chaych '\u00fcsi.\nPICHQA KAYNUYMI NISHA (5)\nManam pipis kanqachu somaq maqasha, fiyupa \u00f1akachishaqa, ashlishaqa mana ali\nkanqankamaqa mana 1runata jinaqa.\nSOQTA KAYNUYMI NISHA (6)\nLapan runapaq kanmi maych'u chaych'u karpis respetanakunan y ali runapaq rikasha\nkanan, wakin runakuna kanqannuy.\nQANCH'IS KAYNUYMI NISHA (7)\nLapan runap\u00e4si iwal-lam mana jarup\u00e4nakunanpaq kayk\u00e4qa, manam wakinkaqp\u00e4qa\nachkachu ni wakin kaqp\u00e4qa walkalachu, kay mana jarup\u00e4nanpaq kaqwanqa iwal\nmana jarupasham kanqa. Lapanpis chaynuy mana jarupasha, kuydasha, mana\nch'eqnipasham kanqa. Alikaq runata respet\u00e4chenqa y mana ali ruraq runata\nkastiganqa. Kay runa mana jarup\u00e4nakunapaq lapan nasyunpita qotukaykur\nrurakanqanta manam pipis amachayta pwendinchu chaywan respetachikuptin.\nPUSAQ KAYNUYMI NISHA (8)\nLapan runa mana jarup\u00e4nakunanpaq kaykanqannuy mana rurap\u00e4kuptenqa, o \"pipis\nmanam chaynuychu, pitaq nin\" chayta niptenqa aywachun jatun kaq manduman\nkijakunanpaq. Chay mandu chaych'u mana jarup\u00e4nakunanpaq kanqantanuy ninanpaq\nchay jarupaq runata.\nISQON KAYNUYMI NISHA (9)\nManam pitapis yanqa juchaynaqta kikinpa munaynilanpitaqa wich'qanqachu",
            "Image": "bed9c868258a16ea2173bcf78b9a5f52"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "karselkunaman munanqan \u00f3rakama. Chaypita manam pipis qarqonqachu maypita\nmaych'u kanqanpitasi manar\u00e4si shumaq musyaykorqa.\nCH'UNKA KAYNUYMI NISHA (10)\nLapan runap\u00e4mi kaykan mana jarupanakunanpaq, wakin jarupaptin iwal\nrespet\u00e4chikunanpaq. Juk runa runamasinta imasi pasaptin willak\u00e4rinman lapan\nmayananp\u00e4mi kijakuy rurak\u00e4nanpaq. Jatusaq mandukuna imanuy kanqantasi\nrikananpaq, imanuy respet\u00e4chikunanpaq kanqanta ninanpaq. Rasunpa o yanqa\nkanqanta musyananpaq jatun karselman ch'urakoq mandukuna.\nCH'UNKA JUKNIN KAYNUYMI NISHA (11)\nPi runatapis mana \"juch\u00e4kushata juch\u00e4kusham\" niptin mana ruranqanta\nrespetachikunanmi, manar\u00e4si pipis rikaq o \"rasunpam qam rurashkanki\"\nnenqankamaqa jatunsaq mandukunach'u kejakushana karqa. Chaykama chay runa\nkuydasham kanman manar\u00e4si rasunpa juchayoq kanqan musyakanqankama.\nManam pipis juch\u00e4konqanpita mastaqa ninmanchu pitapis nasyunninch'u o juk l\u00e4du\nnasyunch'usi, juchanta tariparurqa mananam chay juch\u00e4konqan masmanqa\n\u00f1akananpaq ch'urasha kanqachu pitapis ni imapitapis.\nCH'UNKA ISHKAYNIN KAYNUYMI NISHA (12)\nManam pipis mana kaqpita pitapis turyapanmanchu ali kakoqta manam washanta\nrimanmanchu jukpata, ni ima aykapitasi ni imawansi. Chaynuy wasinch'u\nkastankunawan ali tiyakoqta ni mayqantasi, ni kartan apachikonqankunach'\u00fcsi.\nLapan pi runap\u00e4pis manam yanqaqa imatasi rimanmanchu. Chaymi ali kakoqta\nturyapaptenqa kanmi runata mana jarup\u00e4nanpaq rurakanqan, kijakur chaywan\nrespetachikunanpaq.\nCH'UNKA KIMSAN KAYNUYMI NISHA (13)\nPi runapis nasyunnin rurich'u munanqanpam purikonqa manam pipis amachanqachu.\nChaynuy nasyunnin rurich'u may markach'\u00fcpis munanqanch'u akraykur wasinta\nruraykur tiyakuchun.\nLapan runam libri nasyunninpita juk l\u00e4do nasyunman yarqoyta munarqa\nyarqonanpaq. Nirkorqa kanqalan nasyunninman kutiyta munaptinsi.\nCH'UNKA CH'USKUN KAYNUYMI NISHA (14)\nPi runasi imapitasi qatikach'aytukusha karqa maypasi ali kananpaq asheq\naywakunmanmi juk l\u00e4du nasyunkunaman chaych'u ali kawananpaq.\nKayqa manam mana alita ruranqanpita kijakuptin qeshpeqkunap\u00e4chu, kay mana\njarup\u00e4nanpaq rurashakunata, ni kay ley rurasha kaqkunata mana ruray munaqp\u00e4chu,\nni mana k\u00e4suy munaqp\u00e4chu. Lapan nasyunpita qotukaykur rurap\u00e4konqanqa.\nCH'UNKA PICH'QAN KAYNUYMI NISHA (15)\nLapan runam juk nasyunman ch'ayarqa iskribikunan chay kanqanch'u mark\u00e4nu kayta\nmunarqa.\nManam pipis amachanmanchu juk runa nasyunninman iskribikuyta munaptin, ni\nnasyunninpita juk l\u00e4do nasyunman ashukuyta munaptin.",
            "Image": "952e1195a8cbb75300af5563d7af4986"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "CH'UNKA SOQTAN KAYNUYMI NISHA (16)\nLapan runa olqopis, warmipis naqana uch'anman yarpayninman ch'ayarnaqa\nmunarqa kasarakunqam. Lapanp\u00e4mi imaniraq kastap\u00e4si ni yana ni yoraq, may nasyun\nruna karpis ni imaman yarakoq karpis. Chaynuypa yarina juk familya juk wasita\nruraykur tiyak\u00e4rinan, kasararkur y kasaranqanpita rakikarpis lamit\u00e4 pura\nrakipanak\u00e4rinan iman aykankunatasi.\nKasarakorqa kasarak\u00e4rinan shumaq ishkankuna munanak\u00e4rir-r\u00e4mi. Ishkanpasi mana\namachaq kaptinr\u00e4mi, ishkankuna pipitasi mana amachasha kanan.\nKasarak\u00e4renqan junaqpita rikakan juk familyanam. Chayta ruran lapan runa warmi\nkay pachach'u tiyaq, tiyap\u00e4akunqanpita walka walkala achkamanna mirap\u00e4kun, kayta\nrespetachinanpaq imasi kaptin kanqa familyanmi y nasyun mandukunam.\nCH 'UNKA QANCH'ISNIN KAYNUYMI NISHA (17)\nLapan runapis respetachikonqam mana runa masin jarup\u00e4nanpaq ima aykanpitasi\nkikinpa kananpaq, masta munarqa kikinpa kananpaq ashikunan.\nManam pipis qarqosha qech'usha kanqachu kikinpapitaqa yanqa mana kaqpitaqa.\nCH'UNKA PUSAQNIN KAYNUYMI NISHA (18)\nLapan runam ima ayka munanqanman yarp\u00e4kunan mana pipis chayta\namachanmanchu. Chaynuy imamansi munanqanman y\u00e4rakuchun. Manam pipis\namachanmanchu y\u00e4rakonqanpita juk y\u00e4rakuyman tikrakuptin. Chaynuy\ny\u00e4rakonqanpita achka runata o juk runalata willapar yach'achiptin y yach'akuyninta\ny\u00e4rakonqanman rurachiptin.\nCH'UNKA ISQONNIN KAYNUYMI NISHA (19)\nLapan runam libri yarpach'ak\u00e4rinanpaq y yarpach 'akonqanta rimananpaq. Chayta\nmanam pipis amachanmanchu ni chaypita rabyakunmanchu pay yarpayninta wakin\nrunata willapaptin. Lapan runatam musyachinman maych'\u00fcsi imanuypasi, mayqan\nkasta rimaywansi musyananpaq.\nISHKAY CH'UNKA KAYNUYMI NISHA (20)\nLapan runam maych '\u00fcsi imach'\u00fcsi qotuk\u00e4p\u00e4kunman imatasi al ita rurananpaq\nkaptenqa, manam pipis amachanmanchu chayta.\nManam pipis achka shuntakanqanman pushanmanchu mana munaqtaqa, chayman\nmana qotukayta munaptenqa.\nISHKAY CH'UNKA JUKNIN KAYNUYMI NISHA (21)\nLapan runam nasyunninch'u presidenti kananpaq yaykuyta pwedin. Mana kikin karqa\njinan markach'u akrasha runapaq b\u00f3tunan.\nLapan runam iwal-la wakin runakuna jina, chaymi mandu kaymansi yaykuyta pwedin\nnasyunninpaq.\nMarka runam munayniyoq presidenti o juk niraq mandu kananpaq ch 'uraych 'u. Chay\nmandu ch'uranakuy kanan jinan marka nasyun runakunapitam. Kay ch'uranakuy\nkanqa mana qonqaypam imaypis. Lapan chay nasyunch'u iwal b\u00f3tap\u00e4kunan. Chay\nb\u00f3tuqa kanan pakaylapa o makinta alsaypa o papilch'u munanqanpaq iskribirkur",
            "Image": "3d308ac91c0cdbc716c8c876a2a7bf22"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "jitaykuypa.\nISHKAY CH'UNKA ISHKAYNIN KAYNUYMI NISHA (22)\nLapan runam imaypis achka qotukaykur aroqch'u k\u00e4qa kawayninpaq p\u00e4gasha\nkanman, aruykar imasi rurakunanpita mana manchakular kananpaq. Kay ali kaway y\niwal kaway kikin nasyunpita kanan o juk l\u00e4do nasyunpita yanapasha kanan o achkaq\nruna qotukasha aroqpita yanapasha kanan, kikin runa mantinikunanpaq y wakin\nmatinisha kananapaq.\nISIIKAY Cll'UNKA KIMSAN KAYNUYMI NISHA (23)\nLapan runa arunanmi maych'\u00fcsi, munanqanch'u aruyninta ashikunan mana\naruyniynaq kananpita.\nLapan runam iwal p\u00e4gasha kanan ima aruych'u karpis. Manam kanmanchu juknin\nmas achka p\u00e4gasha y jukaqnin mas walka p\u00e4gasha juk junaq aruyninpita.\nLapan runa aronqanch'u aroqkaqp\u00e4qa kananmi juk junaq gananqanman yapasha mas\nali kananpaq, segur\u00e4nan kikinta y familyanta imanuysi kanqantanuy, runa kayninta o\njuk imanaypasi segur\u00e4nan o imanaypasi yanapasha kananpaq.\nLapan runa imach'\u00fcsi arorqa sindicato nenqanta rurap\u00e4kunan lapan qotukakuykur i\nma aykach '\u00fcsi respetachik\u00e4rinanpaq, imanuy respetachik\u00e4rinanpaq kaykaqta\nrikaykur.\nISHKAY CH'UNKA CH'USKUN KAYNUYMI NISHA (24)\nLapan runa aronqanpita jamanqam, jamaykur munanqanta rurananpaq, aronqanpita\njamanman imay \u00f3ra aroq yaykonqanta rikaykur, y chaynuy kada wata jamanman juk\nkilla. Chay jamanqanpita p\u00e4gasham kanan maych'\u00fcmi arun chaypita.\nISHKAY CH'UNKA PICHOAN KAYNUYMI NISHA (25)\nLapan runa y familyankuna kanman ali kawayniyoq ali mikuypita, ali r\u00f3pasha, kikinpa\nwasin kanman, me~diku qeshyar jampikoq aywananpaq y wakin mas munanqankuna.\nAronqanch 'u segurasha kanman qeshyaqtukur byudo kedarur, aronqanch'u\nd\u00e4flakurur, chachayarur o imasi juk niraq pasaptin mantinikunanpaq.\nMamanpis wamrapis iwal kuydasham kanan ospitalch'u warmi qeshyakuruptenqa.\nLapan wamra chaynuy shumaq atendisha kanan k\u00e4sadu kikin warminch'u karpis o\nmana kas\u00e4du warminpita juk warmich'u karpis.\nISHKAY CH'UNKA SOQTAN KAYNUYMI NISHA (26)\nLapan runam eskwelaman yach'akoq aywanan. Eskwelach'u yach'akonqanpitaqa\nmanam pipis ni pitapis p\u00e4ganqachu, iskribiyta liyiyta yach'akunan primarianta\nushanqankama. Kaykama lapan runam yaykunman yach'akunanpaq. Mas imap\u00e4si\nyach'akuyta munaptenqa kanqa mas jatun eskwelakuna chaych'u ima yach'aymansi\nyaykunanpaq. Munaqkaqp\u00e4qa kanqa jatun eskwela imap\u00e4si yach'akoqp\u00e4qa pi\nmayp\u00e4si lapanp\u00e4mi kanqa.\nYach'akonqaqa kikin yach'aq runa kananp\u00e4mi, imanuy mana runa jarup\u00e4nanpaq\nrespetachikunanp\u00e4mi. Manan pipis turyapasha kananchu alita imatasi rurakuptin.\nAsta mas ali kap\u00e4kuy ali kawak\u00e4riy mana liytur, mana pelyar wakin juk l\u00e4do\nnasyunkunawansi. Chaynuy achka imaniraq qotukaqkunawanpis, imaman",
            "Image": "cb9fcb9e9545d2b4e53886a93f796187"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "y\u00e4rakoqkunawanpis. Chaynuy karqa kap\u00e4konqa alita rurar ali kawar kay lapan\nnenqantamuy kumpliptin.\nTaytankunaman akranan wamranpaq imapaq yach'akuymansi yaykunanpaq.\nISHKAY CH'UNKA QANCH'ISNIN KAYNUYMI NISHA (27)\nLapan runa libri yach'anqan markach'u kustumbrinkunata rurananpaq y rikananpaq,\nimatasi rurayta yach'arqa jina rurakuchun yach'anqankunata. Chaynuy markanch'u\nimatasi alita ruraptenqa chaych'u yanap\u00e4chun.\nPi runa imata ruranqanch'\u00fcsi alita yarqarachimuptenqa mana pipis ruranqanta\nrikakarachimuptenqa; chay rikak\u00e4chimoqmi dwe\u00f1o kanan, paypa jutinch'u kanan.\nChaynuy librukunach'u o librukunata kikinpa yarpaynilanwan iskribimorqa\njutinch'\u00fcmi kanan. Chaynuy imatasi kikin ali ruranqanta rikakachimuptin kanqa.\nManam juk rurakonqanta \"noqam dwe\u00f1o k\u00e4\" nir charikurkunmanchu ni jutinta\nch'urachikunmanchu. Chaynuy ruraqp\u00e4qa kanmi leykuna respetachikunanpaq.\nISHKAY CH'UNKA PUSAQNIN KAYNUYMI NISHA (28)\nLapan runam kay mana jarup\u00e4nakunanpaq rurakanqanta respet\u00e4nan. Chaynuy imata\nrurana kaptinsi juk l\u00e4do nasyunkunawansi shumaq kachun. Kay leykuna nenqannuy\nrurak\u00e4chun y shumaq rasunpa rurak\u00e4chun.\nISHKAY CH'UNKA ISQONNIN KAYNUYMI NISHA (29)\nLapan runa markach'u tiyaqk\u00e4qa ruranan lapan imanuy wakin rurap\u00e4konqannuy\nchayta respet\u00e4nan. Chaynuy lapanta rurar respetaptin markanch'u imatapis alita\nrurap\u00e4konqa. Chay'nuy kikinpis alipaq rikasha kanqa. Chawraqa musyanqa\nmarkach'u imata rurana kanqantapis.\nLapan nenqantanuy markach'u rurar y respetachikur mana piwanpis jarup\u00e4chikur\nkaptin mana pipis amachanmanchu kawayninch'u. Lapan runapis kap\u00e4kunan ali\nkawaych'\u00fcmi imanuy leykuna nenqannuy, chaynuy lapanta respetar, wakin\nrunakunawan mana imatasi ninakur kawap\u00e4kunanpaq, ali yarpayninwan\nyarpach'akur, wakin runakuna ali kanqanta rikananpaq, chaynuy achka runa\nqotukaykur aroqch'u karpis.\nKay mana runa jarup\u00e4nakunanpaq kanqanta manam pipis amachayta o ama chayta\nrurashunchu\" nir lapan ruraqkunata ninmanchu. Lapan nasyunpita runakuna\nqotukaykur runakuna respetachikunanpaq rurap\u00e4konqanta.\nKIMSA CH'UNKA KAYNUYMI NISHA (30)\nKay respetachikunanpaq kaykaq rurap\u00e4konqanch '\u00fcqa manam ima leysi nasyunpa\nkaqtaqa rurakayta pwedinchu ni rurakashachu. Chaynuy walka qotukasha o juk runa\nruranalanp\u00e4chu kay mana jarup\u00e4nakunapaq kaykaq. Chaynuy mana pipis kay\nruraych'u rimanqankunata illak\u00e4chiyta pwedinchu.",
            "Image": "537936d5a693383b1b725a138064c199"
        }
    }
}
