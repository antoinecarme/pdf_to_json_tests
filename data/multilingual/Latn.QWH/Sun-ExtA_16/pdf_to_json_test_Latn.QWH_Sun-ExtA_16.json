{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470362,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "KAQ KEYMI LLAPAN PATSACHOW IMANA KAQ NUNAKUNAPAPIS DERECHUNKUNA\nQALLANAN KAQ\nMusyantsikmi keynow kashqan ta: Imana kaq nunaku napis nunam kayan. Llapantsik\ntseynowlla kashqaqa tseynowllam derëchuñtsikkuna kapamantsik. I tseynow kaptinmi kushi,\nshumaq, allilla kawashun derëchuntsikkunawan (kikintsikpa kaqwan).\nI derëchukunata mana wiyakurninpis mana alli nunakunam allápa allqotsayarqan wakin\nnunakunata. I tseynow allqotsanqanta musyar llapan patsachow nunakuna llakikur\najayarqan. I yapey mana tseynow kananpaqmi munantsik key patsa keynow kananta:\nParleyta munashqaqa yarpanqantsikmannowmi parlashwan llapantsik nunakuna.\nKreyinqantsikmannowmi imamanpis kreyikurnin kashwan llapantsik nunakuna. Ama ni pipis\nmantsakutsuntsu ni imapitapis. I manam ni pipis pishupukoq kanmantsu.\nAllápa mana alli allqotsaq awtoridakuna kaptenqa mana meymanpis tsatakiyta, pwedirninmi\nawtorida wajaq sharkuyanman. I tseynow mana kananpaqmi alli kanman llapan nunakunapa\nderëchunkuna leykunachow alli qellqashqa kanman, llapantsik reqinapaq.\nImey kutipis mas shumaq kawakiychow llapan nasyonkuna jukninwan jukninwan kayánanmi\nkanan.\nNasyonkuna purwakarkur; kanan Naciones Unidas jutiyoq, eyllukayashqanchow nasyonkunam\nkonstitusyonchow áninakuyarqan, keynow nunakunapa derëchunkuna kananpaq. Llapan imana\nkaq nunapapis derëchunkuna kanman. Pi nunapis nuna kanqannowmi ima nunatapis kikintanow\nrikanman. I nuna karninmi: Oliqopis, warmipis derëchunkunachowqa mana meyqanpis\njukláyatsu kayanman. Llapan nasyonkunam ániyashqa Naciones Unidas yanapeyta,\nmarkakunachow key konstitusyonta mana qonqarishpa llapan nunakunata reqitsiyanqa shumaq\nkawakuyánanpaq.\nNaciones Unidas eyllukayanqan kaq nasyonkunam yachatsinakuyashqa tsey kamatsiyanqanchow\nkeynow rurananpaq. Nasyonkunachowmi llapan nunakunata yachatsikuyanman nunakunapa\nderëchunkúnata wiyakurnin kayananpaq.\nTsey intutsinakuyanqanchow keynow kananpaq nasyonkunam key derëchukunata llapan\nnunakunata káyitsiyanman.\nI tseynow kaptinmi nasyonkuna purwakayanqanchow (asamblea generalchow) kanan\nwillakayámushqa Llapan Nunakunapa Derëchun (Los Derechos Humanos). Key\nwillakayámunqanchowmi, llapan patsachow imana kaq nunakunapapis derëchunkuna keykan. I\nmey markachowpis llapan nunakunam kawayanman key derëchukuna keykanqanmannow. I pi\nnunapis o gobiyernupis key derëchukunata yawarninmi imanowpapis nunakunata\nyachatsikuyanman ániyánanpaq. I mey nasyonchowpis llapan nunakuna key derëchukunata\nkáyiyánanpaqmi kikin nasyonninchow i jinantin nasyonkunachowpis tukiy láyapa\nwillakuyanman. I Naciones Unidaschow kaq nasyonkunachowpis i tsey nasyonkunapa kallpan\nkaq nasyonkunachowpis tseynow rurayanman.\nArtikulu 1.\nMeyqan nunapis manam pipa sirweqnin nuna kananpaqtsu yurikushqa. I nuna karninmi meyqan\nnunapis juk láyatsu kayanman derëchunkunachowpis. I yarpachakiyta yacharninmi i allita\nmana allita shonqonkunachow mákurninmi nunakuna jukninta wiyanakur kayanman.\nArtikulu 2.",
            "Image": "55fbbe9465e081cc438d436e5d69bdad"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Key niyashqanmunqanchow derëchukunaqa llapan nunakunapaqmi kanqa imana kaq láya\nnunakunapaqpis, ima rikoq nunakunapis, warmikunapaqpis, ollqokunapaqpis, i mana kaq\nidiyomata parlaq nunakunapaqpis, ima relijyonninchow kaq nunakunapaqpis, ima\npolitikuman kreyeq nunakunapaqpis, imaman kreyikoq nunakunapaqpis, meylo markayoq\nnunakunapaqpis, waktsa nunakunapaqpis kapoqyoq nunakunapaqpis, i imana kaq yurishqa\nnunakunapaqpis.\nLlapan nunakunapa derëchunkunapis meyqan nasyonkunachowpis imanow gobyernu kaptinpis,\nnasyonkuna, ichik nasyonkunata nitirarpis, key derëchukunataqa niyaman qonqayanmantsu.\nArtikulu 3.\nJuk nunapa derëchunmi kanman kawananpaq, i mana pipis jarqarishqa purikunanpaq i mana\npipis peyta allqotsananpaq.\nArtikulu 4.\nManam meyqan nunapis pipa sirweqnin nuna kanmantsu. Manam meyqan nunatapis sirweqnin\nkananpaq ni imanowpa rantikushqa kanmantsu.\nArtikulu 5.\nManam ni meyqan nunata imeyká ashnutanow rutatarnin, mana ankuparnin maqarnin\nrurayanmantsu ni pikunapis.\nArtikulu 6.\nLlapan nunakunapa derëchunkunam kanman mey markachowpis leykuna kanqanmannow kananpaq.\nArtikulu 7.\nJustisyankunachowmi llapan nunakunatam justisyankunataqa ratatsiyanman. Meyqan nuna\nkaptinpis llapanpaqmi key leykunaqa. Itsanqa juk awtorida ninqa meyqan nunatapis keynow\nnishpa: - Qampaqqa manam derëchiyki kantsu justisyachow, o keynow nishpa ninqa: - Key\nnunapaqqa manam justisya kanqatsu - nishpa. Tseynow niptinpis llapan nunakunapaqmi key\nderë'chunkuna. I tseynow nirninqa key deklarasyonchow ninqanta manam wiyakuyantsu.\nArtikulu 8.\nMey nasyonchowpis konstitusyon kaq leykunata o meyqan leykunata niana wiyakurriin juk\nnuna allqotsakunqa nuna mayinta. Tsey allqotsashqa nunaqa tsatakunmanmi alli kaq\nawtoridaman i tsey awtorida manam jaqerinmantsu keynow kananpaq leyninwan.\nArtikulu 9.\nManam ni pi awtoridakuna muneyninta rurarnin juk nunapa mana jutsan keykaptinqa tsey\nnunata ni pwestuman ni karselman llawitsiyanmantsu ni kuyey markanpita qarqoyanmantsu.\nArtikulu 10.\nLlapan nunakunapa derëchunkunam kanman tsatashqa kayanqanta alli kaq jweschow llapan\nnunakunapa nowpanchow altsananpaq. I juk nuna jutsayoqta tarirqa mana alli\nrurashqanpita !eykuna kanqanmannowmi qochiyanman derëchunkunata.\nArtikulu 11.\nTsatashqa karninqa juk nunaqa manam jutsayoqran jwes jutsan tarinqanyaq. Nunakunapa",
            "Image": "5fdf73f27f1dbd5a7d7d9f8cfdd3e2f4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "nowpanchow, justisyata jwes rurashqanchowmi, tsey nunapa derëchun kanman juk washaqnin\npeypaq parlakunanpaq.\nJuk nuna imatapis ruranqa; i tseynow ruranqata manana rurananpaqqa juk mushoq ley\nkikinpa nasyonninchow o llapan patsachow karinqa. Tsey nunaqa rurashqanpita manam\njutsayoqtsu kanman. Pi nunapis imata ruranqanchow mana alli kashqanta, ni pi\nmusyarqantsu, manam jutsatsu kanman, ni nasyonninchow ni llapan patsachow; manam juk\njutsapaq kantsu ishkey laya justisya.\nArtikulu 12.\nMana imapis keykaptenqa nuna mayinpa kaweykininman, ni yarwar mayinman (familyanman),\nni pi nuna manam jaka kanmantsu, ni qellqakuyanqanta paqilapa leyikunmantsu, ni\nwayinman mana alli rurakoq yeykunmantsu. I ulikurkurnenqa nunakunapa jananchow nunapa\nwasan manam rimanmantsu. Tseynow mana alli nunakunapaq llapan nasyonkunachowmi leykuna\nkanmi.\nArtikulu 13.\nMey nasyonchow keykarninmi meyqan nunapapis derëchun kanman munanqanpa purikunanpaq,\nmunanqan markachow tákunanpaq.\nMey nasyonpita o kikinpa nasyonninpita yarqushqa karninpis, meyqan nunapa derëchunmi\nkanman nasyonninman kutikunanpaq.\nArtikulu 14.\nPi nunapis mana alli awtorida qatikachaptenqa, tsey nuna derë'chunchowmi ashinman,\nmeyqan nasyonchowpis tákunanpaq.\nLluta jutsakuna ruraq, Naciones Unidaskuna nishqanta mana ruraqkunaqa, manam key\nderëchuyoqtsu kayan.\nArtikulu 15.\nMeyqan nunapapis derëchunmi kanman nasyonninpa nunan kananpaq.\nMana pitapis awtorida muneyniyta rurar waqanmantsu nasyonninpita, pi nunapis munarqa\neywukunmanmi juk nasyonkunachow täraq.\nArtikulu 16.\nMeyqan laya, mey nasyon, meyqan relijyonchow karninpis oliqopis, warmipis, llapan\nnunakuna mallwayarqa derëchunkunam kanman kasakurnin yarwar mayinkuna kayäpunanpaq.\nWarmipaqpis, ollqopaqpis tseynowllam derëchunkuna kanman kasakuyänanpaq. I kasadu\nkeykäyanqanchow rakikayaptinpis derëchunkunam keykanman.\nIshkankuna warmi oliqo munanakurninmi kasakuyanman. Manam ni pipis pushanmantsu mana\nmunanqanwan kasakunanpaq.\nYarwar mayikunawanmi qal]ayan markakuna nasyonkunam rikapäyanman i yanapäyanman alli\nkawayänanpaq.\nArtikulu 17.\nLlapan nunam kapoqyoq kanman; munarqa japallan o piwanpis shuntukur.",
            "Image": "f2ea509343689c02a695ce55db2900e0"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Mana pitapis qochiyanmantsu kapoqninta.\nArtikulu 18.\nLlapan nunapam derëchum kan, munanqannow yarpachakunanpaq, i rurananpaq, relijyonnin\nakrananpaq o jukta ashinanpaq; tseynow kashqanchow derëchunchowmi ninman japallan\nkashqanchow o nunakunapa nowpanchow.\nArtikulu 19.\nLlapan nunam derëchunchow munanqanta ninanpaq o ruranapaq; tseypaqreykur nuna pipis\npiñapanmantsu ni qatikachanmantsu. Kikin rurashqantaqa shuntukiywanpis munarqa\nmusyatsikunmanmi kikinpa nasyonninchow o juk nasyonkunachowpis.\nArtikulu 20.\nMeyqan nunakunapapis derëchunmi kanman imapaq eyllukayänanpaq i ima purwakayanqanchow\nshuntukayänanpaq. I tsey purwakayanqanqa kanman manam pitapis piñapäyananpaq.\nManam munaqtaqa, manam pipis purwakan kanman qayanmantsu.\nArtikulu 21.\nLlapan nunapam derëchun kanman nasyonninchow kamatsinanpaq; kikin o marka mayinta\nakrarkur kamatsikoq pushananpaq.\nMeyqan nunakunapis derëchun kanman, nasyonkunapa ofisinanchow uryayänanpaq.\nPipis awtoridaman chan marka mayinkuna munaptinmi; key muneyninkunata rurayanman\npatsatsikoqkunapa watan ushkäriptin alli kaq marka mayinkunata akrar. Key akrakiykanman\nmana pipis rikareykämashqam.\nArtikulu 22.\nLlapan nunakuna key patsachow kawarnin kayaptinmi derëchun kanman seguru sosyalninkuna\nkananpaq. I tseynow kananpaqmi mas kapoqyoq nasyonkuna yanapäyanman waktsa\nnasyonkunata; peykunanman rurayanman kanqanmannow. I tseynow gobiyernu ruraptinmi\nllapan nunakuna imeypis shumaq alli kawayanman, i munayanqanmannowmi winakuyanman.\nArtikulu 23.\nLlapan nunakunapa derëchunmi kanman uryayoq kayänanpaq. I munanqan uryeytam akrayanman.\nI uryayanqanchow mana rureyta yacharqa o qeshyamarqa manam ruranmantsu. I llapan\nnasyonchowmi leykuna kanman mana uryayoq nunakunata yanapäyananpaq.\nTseynowlla uryeychow keykäyaptenqa tseynowllam ushkan kanman meyqan nunakunapapis.\nLlapan uryakoq munatam ushkan qoyanman mana suwapashpa yawar mayikunawan alli\nkawananpaq; mana tseynow kaptenqa kamatsiyoqkunam leykunata qorqoyanman\nyanapakuyänanpaq.\nLlapan nunapam derëchun kan purwakarkur sindikatu nishqanta ruraya'nanpaq; keyta\nrurayanman wallkinakushqa kayänanpaq.\nArtikuiu 24.\nLlapan nunapam derëchum kanman uryarirqa jamakurinanpaq; uryeykunaqa manam",
            "Image": "fac6825d1d26d5470ab3e4604f37ea9c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "junareqnowtsu kanman; kamatsikoqkuna leychowmi keyta qeliqayanman. Jamakiynin\nchämuptinqa llapan uryakoqmi jamakuyanman mana ushkanta oqrashpa.\nArtikulu 25.\nMeyqan nunapapis ushkäninmi atskam kanman alli kawakiychow kikin, warmin, i tsurinkuna\nkawayänanpaq. I ushkanmi tinkunman mikiyninkunapaqpis, ratashninkunapaqpis,\nwayinpaqpis, qeshyarninqa jampikuyänanpaqwan i estäduta pägananpaq llapan marka\nmayinkunapaq ruranqanta. I uryey mana kaptenqa, o qeshyakiykaptenqa, o soqru\ntikrakuriptenqa, o paju kaptenqa, o owkisyaptenqa, o imanowpapis mana uryeyta\npwediptenqa, meyqan nunapapis derëchunmi kanman seguru sosyalnin tsarananpaq.\nWawayoq paju warmikunapaq i waktsa wamrakunapaq nasyonkunachow leyninkuna kanman\nmunayanqanmannow yanapayänanpaq. Key ley llapan tsurikunapaqmi derëchunkunata ratatsin.\nArtikulu 26.\nMeyqan nunakunapapis derëchunmi kanman yachakuyänanpaq. I yachakiy mana rantiyoqmi\nkanman primariyata ushanqanyaq. I llapan wamrakuna primariyachow yachakuyänanman.\nKeynow yachakiychowqa nunakuna derëchunchowmi kanman ima profesyontapis akrananpaq.\nYachakuyaqa kanman llapan nunakuna winayänanpaq; nuna mayinkunawan mana piñapänakur,\nwallkinakur kawayänanpaq; manam chikinakushpa, mana jorqapänakushpa, kuyanäkur nuna\npurapis, nasyon purapis; ima läya nunakunapis, imanow relijyon kaqpis, Naciones\nUnidasta yanapäkur alli kawakunapaq.\nTeytakunapa derëchunmi kanman tsurinkunapaq yachatsikiyninta akrananpaq.\nArtikulu 27.\nPi nunapis derëchunchowmi kanman qotsukur, qatswakur, shumaq qotsukuwanta wiyakiyta,\nmarkanpa kaweynin qellqeyta, i marka mayinkuna ruranqanta meyqanpis tsari nmanmi\nkushikurinanpaq, yarpachakunanpaq.\nManam pipis derëchuyoqtsu juk rurashqanta noqam rurarqä ninanpaq; keynow mana kanapaq\nimatapis ruraqkuna wil lakuyanmanmi kamatsikoqkunaman.\nArtikulu 28.\nLlapan nunakuna derëchun kan keychow qellqashqa kaqta, tseynow kananpaq.\nArtikulu 29.\nLlapan nunam ruranan markan nishqanta, tseychow yurishqanpita, täran winanpis marka\nmayikunawan. Tseynow kawarnin alli nuna keyta yachakun.\nKey deklarasyonchow derëchukuna nishqanmannow kaweykarninmi llapan nunakuna\nwiyachakuyanman nasyonchow leykuna kashqanta. I wakin nunakunapa derëchunkunata mana\njalupashpa, shumaq kakushwan nunakuna kawayänanpaqmi, mana piñapänakur pipaqpis mana\nallim munarislipa, tseynow nunakuna kawakunapaqmi tsey leykunata gobiyernu rurashqa.\nKey derëchukunata i muneykunata manam pipis rurayanmantsu mana Naciones Unidas\nmunanqannowqa.\nArtikulu 30.\nKey deklarasyonchowqa manam ni imapis kantsu meyqan nasyonpis, meyqan läya nunakunapis",
            "Image": "1a836f04540440b526c0969aeb1ea14d"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ni meyqan nunapis, nuna rnayinkunapa derëchunkunata micharnin kayänanpaq.",
            "Image": "6a85eba84f5343eaab3540e3de618b9e"
        }
    }
}
