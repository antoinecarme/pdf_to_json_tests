{
    "MetaData": {
        "Author": null,
        "Creation_Date": 1581470373,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "9d4b071cd71207d8d13569a514c15916",
            "Index": 0,
            "Label": "1",
            "Size": [
                595.0,
                842.0
            ],
            "Text": "LLAJTANCHEJNINTINPAJ QHELQESQA TUKUY RUNAJPA ATIYNINKUTA SUT'INCHASPA\n[Preamble]\nKaytaqa jatun tantakuypi, tukuynin llajtasmanta ujllachasqa runa qhelqerqanku,\nimakunachus kay pachapi atiyninghej kasqanta yachananchejpaj. Kay qhelqesqanku\nqhalichakurqa iskay chunka ujniyoj p'unchayllaña kasajtin waranqa jisq'on pachaj tawa\nchunka pusajniyoj wata tukukunanpaj.\nManaraj runaj atiynin imachus kasqanta rimayta qallarisasparaj, qhepallanpi\nqhelqesunchej imakunatachus runa masikuna qhatinanku kasqanta, tukuynejpi allin kay\nkawsayllapuni kananpaj.\nMunaspa tukuypaj walej kawsay kananpaj.\nMunaspa tukuy ujllachasqallapuni kawsakunankuta.\nMunaspa qheshpi kay tukuypaj kananta.\nMunaspa tukuypaj khuskamanta uj munaylla junt'akunanta.\nMunaspa tukuy mana ujniyoj, uj llajtayojllapis kankuman jina, ayñillapipuni\nyanaparikuspa kawsakunankuta.\nMunaspa cheqan kay tukuynejpi kananta, ama kawsaqe masikuna millay pejtuspi\nrikhurinankupajtaj, kay jinata riman, runaj allin kayninpaj atiyninkunaqa.\nÑawpaj kay rimay (1)\nTukuy kay pachaman paqarimujkuna libres nasekuntu tukuypunitaj kikin\nobligacionesniycjllataj, jinakamalla honorniyojtaj atiyniyojtaj, chantaqa razonwantaj\nconcienciawantaj dotasqa kasqankurayku, kawsaqe masipura jina, tukuy uj munakuyllapi\nkawsakunanku tian.\nIskay kay rimay (2)\nKay pachapi kaj chhika, tukuy mana ujniyojpata atiyninku tian kay Declaracionespi\nqhaparikusqanman; yana qarayojpis, yuraj qarayojpis, puka kunkapis kachun chayri\nwarmipis qharipis kachun, qheshwa simiyojpis, aymara simiyojpis, yuraj paralyniyojpis,\nmayqen religionllamantapis kayta atin, chayri mayqen polìtica yuyayllapipis atisqa\nkayta atinman chayri waj laya runa qollumanpis. Kayta atin maynejllamantapis ima\nrijch'aj llawartapis sirk'asninpi apaykachaspa, qhapaj kachun, wajcha kachun, mana\nchijllasqachu kanan tian.\nChantapis, ima rijch'aj polìtica qotumanchus uj runa atisqa kasqanraykupis, chay jawaqa\nmana qhawapayasqachu kanqa, jina uj qhapaj llajtamanta kachun, pay kikillanmantataj\npurikuj llajtayoj kachun, mana kay rimaykunamanta chijllasqachu pillapis kanqa.\nKinsa kay rimay (3)\nPillapis kay kawsayman atiyniyoj, mana ujllapatachu; tukuy runaspata atiynin tian\nqheshpisqataj, mana walej paypaj kaymantataj karuncharikuspa puririyta, sumj kawsaypi\nkananpaj jina.\nTawa kay rimay (4)"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f876274ba4ab90e3b5e04ef00a90bf61",
            "Index": 1,
            "Label": "2",
            "Size": [
                595.0,
                842.0
            ],
            "Text": "Mana pipis ujpaj kamachisqallanmanchu watasqa kanan tian munarisqallantapuni qhatispa,\nmana pipis esclavitud nisqaman sujituchu kanqa nitaj servidumbreman.\nPhishqa kay rimay (5)\nMana pipis mayqen laya muchuykunaman nitaj llakiykunaman ñak'arinanpaj jina tanqasqachu\nkanqa, mana pitapis usuchinqankuchu chayri k'umuykachachinqankuchu sua alqota jinaqa.\nSojta kay rimay (6)\nTukuy kaj chhika atiyniyoj, may cheqanejllapipis, chay atiynin sumaj qhawarisqataj\nmaynejllapipis yupaychasqataj kananpaj.\nQanchis kay rimay (7)\nMayqen runa masillapis leypa ñawpaqenpi kikin derechosniyojllapuni, chayraykutaj tukuy\nkhuskamanta atinku kay kamachisqa leyespi atikuyta, kay leyes mana allin kajmanta\njark'arinanpaj. Tukuy atiyniyoj kanku kikin amaprollamantaj pillapis mana kay\ndeclaracionesta uyarispa, munasqanman jina apaykachayta munanman chayqa, munankumantaj\nchayqa wajchakunata qhapajkunamanta, llank'ajkunata atiyniyoj qolqesapakunamanta,\nñawiyojkuna mana ñawiyojkunamanta t'aqarayta, pillapis munaspa, kay Declaracionesta\nmana uyarispa, munasqanman jina apaykachariyta.\nPusaj kay rimay (8)\nPillapis atiyniyoj justiciata purichijkuna ñawpaqenkupi rimarinanpaj, ima juchapipis\npejtusqa rikhurinman chayqa; jinamanta amparasqa llajta masisninwan khuska sumaj\nkawsaypi tiakunanpaj, kamachisqa leyes rimasqanman jina.\nJisq'on kay rimay (9)\nMana pipis mana kajllamanta presuchasqa kanqachu, nitaj wisq'asqa manataj llajtanmanta\nwajnejman qharqorparisqa.\nChunka kay rimay (10)\nPillapis atin, mashkha ukhu qayllankupipis kachun tukuy justiciawan rimasqanta\nuyarichikuyta, chijllasqa leyespi yachayniyoj kajkuna cheqan justiciata ruanankupaj;\nimachus derechusnin obligacionesnintaj sut'inchakunanpaj, chayri imatachus\ntumpasasqankuta unanchanankupaj, ley penal rimasqanman jinalla.\nChunka ujniyoj kay rimay (11)\nMayqen juchawan atiykusqa runallapis, manaraj juchayojpuni kasqanta yachakusaspa,\nmaynejllapipis atiyniyoj tukuy uyarinankupaj jina tapuykachakunanpaj ima\njuchasninmantachus tumpasasqankumanta, tukuy laya garantiastataj waqaychapunanku tian,\nmana manchikuyniyojta tukuy ima cheqan kasqanta parlananpaj jina.\nMana pipis juchaman tanqasqachu kanqa, ruasqasninmanta, chayri ruanan kasajtin mana\nruasqanmanta, mana chay ruasajtinpacha Derecho Nacional chayri Internacional\nrimasqanman jina jucha karqa chayqa, manataj juchan kasqanman jina asllawan llakiyta\nyapakunqachu.\nChunka iskayniyoj kay rimay (12)\nMana pipis kawsaynin ukhupi t'ojpisqachu kanqa, nitaj llawar masisnin ukhupi,\nmanpunitaj wasinpi sat'ikusqankurayku abususta pillapis muchunanchu tian; chayri"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f803e60c0b463e9491e7c0968503b0a7",
            "Index": 2,
            "Label": "3",
            "Size": [
                595.0,
                842.0
            ],
            "Text": "masisninwan jinapurasqanwan ichus honranta t'akariyta munasqankumanta. Tukuy laya runa\natiyniyoj leyeswan qhawachikunapaj, chay mana kaj millay, runaj kawsakuyninpi\nchajrukuyta munasqankumanta jark'asqa kananpaj.\nChunka kinsayoj kaj rimay (13)\nPillapis atiyniyoj mana manchikuyniyoj mayllapipis purikunanpaj, kikillantaj\nwasichakuyta mayqen rijch'aj llajtallapipis.\nPillapis atin mayqen llajtallamantapis llojsipuyta, kikin llajtanmantapis kachun,\nmunaspari llajtanmantaj kutimpuyta.\nChunka tawayoj kaj rimay (14)\nPitapis ayqeykachachisanku chayqa, tukuy runa kaj chhikajpata atiynin tian mayqen\nwasillamanpis wajyarichikunanpaj, kikin llajtanpipis kachun wajnejpipis, chay wasipi\npakasqa karikunanpaj.\nKay tukuy nisqaqa manamin runa wañuchi runaspaj jinachu rimasqa kasan, manataj\npipajchus ima juchanraykupis justicia ayqeykachachisan, nitaj imatachus Naciones Unidas\nallin kananpaj rimayninkuna contranpi juchachakujkunapajchu.\nChunka phishqayoj kaj rimay (15)\nPillapis atiyniyoj uj llajtata legitimun llajtanta jina rejsikapunanpaj.\nMana pitapis sajramanta kallpaykuspa llajtanta wajnojtachinankuchu tian, nillataj\noponekunankuchu tian waj llajtata llajtanta jina rejsikapuyta munanqa chayqa.\nChunka sojtayoj kaj rimay (16)\nMana riparaspalla ima rijch'aj runa kasqanta nitaj ima laya religiontachus paypaj\nrejsikapusqanta, chayri ima llajtayojchus kasqanta, qharispis warmispis kallpañojña\nkaspaqa atiyniyoj kanku yananchakunankupaj, casamientomanta parlaspari khuskamanta\nkikin derechosniyojllataj kanqanku, tantallapuni kawsakusaspapis, t'aqakunqanku\nchaypis.\n(missing)\nAylluqa llajtaspaj sapin kaqanrayku, atiynin tian yanapachikunanpaj tukuy llajtayoj\nrunakunawan Estadovan ima.\nChunka qanchisniyoj kaj rimay (17)\nPillapis atiyniyoj tukuy ima kapuyllamanpis, ujpallatapis kachun ashkhakunajpatapis.\nSajramantaqa mana pij kapuyninpis t'ojpisqa kanqachu.\nChunka pusajniyoj kaj rimay (18)\nPijpallatapis atiynin tian yuyasqantawan concienciantawan religionnintawan\nsut'inchananpajtaj qhatinanpajtaj; kay atiyqa khuskachan ima religionpis creenciapis\nwaj jina religionmanpis creenciamanpis tukuykunanpaj, chantapis kay religiontawan\ncreenciatawanqa mayllapipis qhapariyta atikusqanta, pipis yachananpaj chay\nyuyasqanwanpis, chay concienciawanpis chay religionwanpis khuskallapuni purisqanta.\nChunka jisq'onniyoj kaj rimay (19)"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "697662494a56df0faf4db66f25c2d49f",
            "Index": 3,
            "Label": "4",
            "Size": [
                595.0,
                842.0
            ],
            "Text": "Tukuy runakaj chhikajpata atiynin tian yuyasqanta mayllapipis qhaparinanpaj, kay atiy\nkamachillantaj ama pipis rimarisqanrayku t'ojpisqa kananpaj, kamachillantajmin puriyta\natisqanta tapuykachaspataj unancharispataj ujkuna waillasqankuta, chayri chay tukuy\nrimasqata maykamallapis ninrimanta ninri purichiyta.\nIskay chunka kaj rimay (20)\nPillapis atiyniyoj runa masisninwan khuska tantakuypi kananpaj, paykunawantajri, sumaj\nkawsaypaj kanqa chayqa, ujllachakuyta.\nMana pipis kallparparisqachu kanqa, mayqen runa qollumantapis ujnin kaj kananpajqa.\nIskay chunka ujniyoj kaj rimay (21)\nMayqen llajtayojllapis atiyniyoj llajtanta cheqa yanninta puriysichinanpaj, pay kikin\nkamachispa chayri munayninmanta chijllasqa llajta masisninnejta.\nPillapis atiyniyoj, kikin derechosllawantaj, llajtanpa llajta kamachis qotuman\nyaykunanpaj.\nLlajta masikunaj munayninkuqa, tukuynin aylluspata sapin kasqanrayku, chay munayqa mana\nimaynapi kallpasqachu nitaj jark'asqachu kanqa, llajta masikuna mana manchikuyniyojta,\nwalej kasqallanta qhawaspataj apusninta chijllanankupaj, chay chijllasqa runa llajtanku\nukhupi, leyes rimasqanman jina kamachinankupaj. Kay elecciones sutiyojqa, sapa llajta\nkamachista chijllarina mit'a chayamujtillan ruakunan tian.\nIskay chunka iskayniyoj kaj rimay (22)\nPillapis, llajta masisnin qotumanta ujnin kasqanrayku, atiynin tial llajtanpi\nqhawaykachayta tukuy ima walej kananpaj jina, puriytataj yacharinankama imawanchus,\nimaynatachus, payllamantachus chayri waj laajtaswan yanapachikuspachus llajtan\nkawsasqanta, chaykunata unanchaspa, allin kayta ruaspataj tukuy imapi kikin llajta masi\nastawan astawan runayayta atinanpaj.\nIskay chunka kinsayoj kaj rimay (23)\nTukuy runaspata atiynin tian munasqanman jina llank'ananpaj, maynejllapipis llank'aspa\nkaswayninta mask'ananpaj, llank'aspallapunitaj kawsakuyman; chay llank'asqanmantatajri\nyupachikuyta, llank'ay patapitaj wasinpitaj runa jina kawsakuyta atinanpaj.\nUjkunawan khuska llank'ay patapi ruasqanmantaqa, pillapis a tiyniyoj kikin\nlllank'asqanmatna, ujkuna jap'isqankuman jina kikillantataj yupachikunanpaj.\nMayqen llank'aj runallapis llank'asqanmanta walej sonqochasqa kanan tian, paytaj yawar\nmasisnintaj p'unchaymanta p'unchay runayaspallapuni kawsakunankupaj jina.\nPillapis atiyniyoj, ima sajra kaymantapis jark'arikunanpaj, uj sindicatupi\napuntachikuspa chay sindicatumanta ujnin kananpaj, chayri munaspa pay kikin uj\nsindicatuta rikhurichispa.\nIskay chunka tawayoj kay rimay (24)\nMana ujllachu, tukuy atiyniyoj kanku samarinkunankupaj samarikusaspataj munaynillanku\nruasqa kunanpaj, ña ruanasninta junt'aykuspaqa pillapis atiyniyoj mana munanpaj,\nruasqan patapi asllawan unayta llank'anallantapuni munanqanku chayqa. Watapi uj kuti\nsamarikuy mit'a kanqapuni, chay samarikuy mit'amantapis llank'aj runa qolqeta"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c352dbba23c9d4da45143b710638a265",
            "Index": 4,
            "Label": "5",
            "Size": [
                595.0,
                842.0
            ],
            "Text": "jap'inapuri tian, samarikuy mit'atinta lllank'anmanpis karqa jina.\nIskay chunka phishqayoj kaj rimay (25)\nPillapis atiyniyoj, allin kay kawsay patapi tiakuyta munananpaj llawar masisninwan\nkhuska, mana imamanta usurispalla runa jina kawsakuyta atinanpaj, mana mikhunamanta,\nmana pìachamanta nillataj jampichikuymanta; kikin atiyniyojllataj llajtanpa Seguro\nSocial nisqawan yanapachikunanpaj, mana paypaj ima ruanapis kasqanraykuchus,\nonqorparisqanraykuchus, manaña llank'ananpaj jina qheparparikusqanraykuchus, imanta\nk'irikusqanraykuchus, warmi mana qosayoj qharichus mana warmiyoj qhepakusqankurayku,\nicha machuyarparisqanrayku chaychus mana paymantapuni kapuyninta runa jina\nkawsakunanpaj jina chinkachisqanraykuchus manaña llank'ayta atinqa chayqa.\nOnqoj warmikunawan, wawataña uywasanku warmikunawan, tukuy wawaswan imaqa, atiyniyoj\nkanku may chhika sumaj qhawasqa kanankupaj, tukuy ima rijch'aj millay sajrakunamantataj\njark'asqa kanankupaj. Wawaspis tukuy atiyniyoj kanku, k'ipa wawasnintin rejsisqa\ntatasniyoj wawasnintin, tukuypuni atiyniyoj kanku llajtanku ukhupi tiakujkunawan\nyanapachikunankupaj.\nIskay chunka sojtayoj kaj rimay (26)\nTukuypata atiynin tian uj yachay wasipi kaspa runayanankama yachakunanpaj. Pillapis\nqhasilla, mana uj phatata mañarispalla yachachinanku leeytawan qhelqeytawan yupaytawan\nyachakunankukamallapis. Kay nisqataqa mana ujniyoj qhatinanku tian. Instrucción técnica\ny profesional castellani simipi sutiyojqa tukuy taripanankupaj jina kanan tian. Aswan\nyachayniyoj kayta munajkunapajqa jatun yachay wasispa punkusnin kicharisqa kanan tian.\nEducación sutiyoj yannin tukuy runa masista, uj munakuyllapi ujllachasqa\nkawsakunankupaj jina, pusanantaj yanapanantaj tian p'unchaymanta p'unchay allinta\nrunayanpaj. Educación nisqaqa yanapanan tian tukuy runa ujllachakunankupaj, mana pipis\nchijllaspalla may llajtayojchus runa masin kasqanta, ima religiontachus apasqanta\nchayri ima ayllumantachus kasqanta, jina kaspa tukuy uj llajtayojllapis kankuman jina\nuj munakuyllapi kawsakunankupaj Ujllachasqa Llajtaspa ruanasninta kallpachaspa, tukuy\nallin kayllapipuni tiakunankupaj.\nTataswan mamaswanqa aswan atiyniyoj, ujkunamanta nisqa kanqanku, chijllanankupaj mayqen\nyachay wasillatapis wawasninku munayninkuman jina yachakunakupaj.\nIskay chunka qanchisniyoj kaj rimay (27)\nPillapis atiyniyoj, kikin munayninmanta, khuskachakunanpaj pejtukunanpajtaj llajtanpa\nyachasqasninwan, yuyasqasninwan imachus llajtanpi k'acha kasqanwan ima, llajtanpata\nujnin kaj kasqanraykuri atiyniyojllataj, kawsaqe masisninwan khuska, llajtanmanta sumaj\nkayninta jap'ikuyta, pìunchaymanta p'unchay astawan astawan jatunyachiytataj.\nPillapis imata jinasqanmanta, ruasqanmanta, imata qhelqesqanmanta chayri parlaspa\nyuyayta qosqnmanta kikin pay chay nisqata ruaj jina, ruasqasninmanta jinaqasmantapis\ntukuy atiyniyoj qhawakapunanpaj jayk'ajllapis poqoyninta pallananpaj.\nIskay chunka pusajniyoj kaj rimay (28)\nPillapis atiyniyoj, kay Declaraciones ama nisqalla jina qhepaykukunanpaj, sayachiyta\nima rijch'aj runa qotusllatapis kay Declaraciones tukuy runakunaj kawsayninta\nallinchananpajpuni.\nIskay chunka jisq'onniyoj kaj rimay (29)"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "346e3eb0943f40a4fecfcd2239f1c324",
            "Index": 5,
            "Label": "6",
            "Size": [
                595.0,
                842.0
            ],
            "Text": "Tukuj runa kaj chhika, comunidadmanta ujnin kasqanrayku, ashkha obligacionesniyoj\ncomunidad ukhupi: runa masisnillanwan khuska kawsakuspa pillapis sumaj kayninta\ntariparqoytataj runayaytataj atisqanrayku.\nDemocraciayoj llajta ukhupiqa pillapis leyes rimasqallanman purinqa, waqaychanapaj\nrunaj derechosnintam ama pejtus kananpaj, tukuy llajta masikuna cheqan yannillantapuni\npurisqankuraykutaj llajta masikunapaj mana walej kay chinkapunanpaj.\nTukuy kay derechostawan libertadestawanqa, mana imarayku pipis apaykachanqachu\nUjllachasqa Llajtas rimasqanta wajninchayta munaspa.\nKinsa chunka raj rimay (30)\nMana mayqen kay Declaracionpi rimasqa kasqan unanchakunanchu tian yuyaspa Estadowan,\nima qotullamanpis, chayri pillamanpis atiyta qosqanta, mayqen rimasqa derechosnillanpis\nmana yupasqa kananpajqa."
        }
    }
}
