{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470267,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "LLAJTANCHEJNINTINPAJ QHELQESQA TUKUY RUNAJPA ATIYNINKUTA SUT'INCHASPA\n[Preamble]\nKaytaqa jatun tantakuypi, tukuynin llajtasmanta ujllachasqa runa\nqhelqerqanku, imakunachus kay pachapi atiyninghej kasqanta\nyachananchejpaj. Kay qhelqesqanku qhalichakurqa iskay chunka ujniyoj\np'unchaylla\u00f1a kasajtin waranqa jisq'on pachaj tawa chunka pusajniyoj\nwata tukukunanpaj.\nManaraj runaj atiynin imachus kasqanta rimayta qallarisasparaj,\nqhepallanpi qhelqesunchej imakunatachus runa masikuna qhatinanku\nkasqanta, tukuynejpi allin kay kawsayllapuni kananpaj.\nMunaspa tukuypaj walej kawsay kananpaj.\nMunaspa tukuy ujllachasqallapuni kawsakunankuta.\nMunaspa qheshpi kay tukuypaj kananta.\nMunaspa tukuypaj khuskamanta uj munaylla junt'akunanta.\nMunaspa tukuy mana ujniyoj, uj llajtayojllapis kankuman jina,\nay\u00f1illapipuni yanaparikuspa kawsakunankuta.\nMunaspa cheqan kay tukuynejpi kananta, ama kawsaqe masikuna millay\npejtuspi rikhurinankupajtaj, kay jinata riman, runaj allin kayninpaj\natiyninkunaqa.\n\u00d1awpaj kay rimay (1)\nTukuy kay pachaman paqarimujkuna libres nasekuntu tukuypunitaj kikin\nobligacionesniycjllataj, jinakamalla honorniyojtaj atiyniyojtaj,\nchantaqa razonwantaj concienciawantaj dotasqa kasqankurayku, kawsaqe\nmasipura jina, tukuy uj munakuyllapi kawsakunanku tian.\nIskay kay rimay (2)\nKay pachapi kaj chhika, tukuy mana ujniyojpata atiyninku tian kay\nDeclaracionespi qhaparikusqanman; yana qarayojpis, yuraj qarayojpis,\npuka kunkapis kachun chayri warmipis qharipis kachun, qheshwa\nsimiyojpis, aymara simiyojpis, yuraj paralyniyojpis, mayqen\nreligionllamantapis kayta atin, chayri mayqen pol\u00ectica yuyayllapipis\natisqa kayta atinman chayri waj laya runa qollumanpis. Kayta atin\nmaynejllamantapis ima rijch'aj llawartapis sirk'asninpi apaykachaspa,\nqhapaj kachun, wajcha kachun, mana chijllasqachu kanan tian.\nChantapis, ima rijch'aj pol\u00ectica qotumanchus uj runa atisqa\nkasqanraykupis, chay jawaqa mana qhawapayasqachu kanqa, jina uj qhapaj\nllajtamanta kachun, pay kikillanmantataj purikuj llajtayoj kachun, mana\nkay rimaykunamanta chijllasqachu pillapis kanqa.\nKinsa kay rimay (3)\nPillapis kay kawsayman atiyniyoj, mana ujllapatachu; tukuy runaspata\natiynin tian qheshpisqataj, mana walej paypaj kaymantataj",
            "Image": "cded9fe93b1482302cd0edee02f0fba5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "karuncharikuspa puririyta, sumj kawsaypi kananpaj jina.\nTawa kay rimay (4)\nMana pipis ujpaj kamachisqallanmanchu watasqa kanan tian\nmunarisqallantapuni qhatispa, mana pipis esclavitud nisqaman sujituchu\nkanqa nitaj servidumbreman.\nPhishqa kay rimay (5)\nMana pipis mayqen laya muchuykunaman nitaj llakiykunaman \u00f1ak'arinanpaj\njina tanqasqachu kanqa, mana pitapis usuchinqankuchu chayri\nk'umuykachachinqankuchu sua alqota jinaqa.\nSojta kay rimay (6)\nTukuy kaj chhika atiyniyoj, may cheqanejllapipis, chay atiynin sumaj\nqhawarisqataj maynejllapipis yupaychasqataj kananpaj.\nQanchis kay rimay (7)\nMayqen runa masillapis leypa \u00f1awpaqenpi kikin derechosniyojllapuni,\nchayraykutaj tukuy khuskamanta atinku kay kamachisqa leyespi atikuyta,\nkay leyes mana allin kajmanta jark'arinanpaj. Tukuy atiyniyoj kanku\nkikin amaprollamantaj pillapis mana kay declaracionesta uyarispa,\nmunasqanman jina apaykachayta munanman chayqa, munankumantaj chayqa\nwajchakunata qhapajkunamanta, llank'ajkunata atiyniyoj\nqolqesapakunamanta, \u00f1awiyojkuna mana \u00f1awiyojkunamanta t'aqarayta,\npillapis munaspa, kay Declaracionesta mana uyarispa, munasqanman jina\napaykachariyta.\nPusaj kay rimay (8)\nPillapis atiyniyoj justiciata purichijkuna \u00f1awpaqenkupi rimarinanpaj,\nima juchapipis pejtusqa rikhurinman chayqa; jinamanta amparasqa llajta\nmasisninwan khuska sumaj kawsaypi tiakunanpaj, kamachisqa leyes\nrimasqanman jina.\nJisq'on kay rimay (9)\nMana pipis mana kajllamanta presuchasqa kanqachu, nitaj wisq'asqa\nmanataj llajtanmanta wajnejman qharqorparisqa.\nChunka kay rimay (10)\nPillapis atin, mashkha ukhu qayllankupipis kachun tukuy justiciawan\nrimasqanta uyarichikuyta, chijllasqa leyespi yachayniyoj kajkuna cheqan\njusticiata ruanankupaj; imachus derechusnin obligacionesnintaj\nsut'inchakunanpaj, chayri imatachus tumpasasqankuta unanchanankupaj, ley\npenal rimasqanman jinalla.\nChunka ujniyoj kay rimay (11)\nMayqen juchawan atiykusqa runallapis, manaraj juchayojpuni kasqanta\nyachakusaspa, maynejllapipis atiyniyoj tukuy uyarinankupaj jina\ntapuykachakunanpaj ima juchasninmantachus tumpasasqankumanta, tukuy laya",
            "Image": "6a8cd2424a21b1a1b4e338afd7655b95"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "garantiastataj waqaychapunanku tian, mana manchikuyniyojta tukuy ima\ncheqan kasqanta parlananpaj jina.\nMana pipis juchaman tanqasqachu kanqa, ruasqasninmanta, chayri ruanan\nkasajtin mana ruasqanmanta, mana chay ruasajtinpacha Derecho Nacional\nchayri Internacional rimasqanman jina jucha karqa chayqa, manataj juchan\nkasqanman jina asllawan llakiyta yapakunqachu.\nChunka iskayniyoj kay rimay (12)\nMana pipis kawsaynin ukhupi t'ojpisqachu kanqa, nitaj llawar masisnin\nukhupi, manpunitaj wasinpi sat'ikusqankurayku abususta pillapis\nmuchunanchu tian; chayri masisninwan jinapurasqanwan ichus honranta\nt'akariyta munasqankumanta. Tukuy laya runa atiyniyoj leyeswan\nqhawachikunapaj, chay mana kaj millay, runaj kawsakuyninpi chajrukuyta\nmunasqankumanta jark'asqa kananpaj.\nChunka kinsayoj kaj rimay (13)\nPillapis atiyniyoj mana manchikuyniyoj mayllapipis purikunanpaj,\nkikillantaj wasichakuyta mayqen rijch'aj llajtallapipis.\nPillapis atin mayqen llajtallamantapis llojsipuyta, kikin\nllajtanmantapis kachun, munaspari llajtanmantaj kutimpuyta.\nChunka tawayoj kaj rimay (14)\nPitapis ayqeykachachisanku chayqa, tukuy runa kaj chhikajpata atiynin\ntian mayqen wasillamanpis wajyarichikunanpaj, kikin llajtanpipis kachun\nwajnejpipis, chay wasipi pakasqa karikunanpaj.\nKay tukuy nisqaqa manamin runa wa\u00f1uchi runaspaj jinachu rimasqa kasan,\nmanataj pipajchus ima juchanraykupis justicia ayqeykachachisan, nitaj\nimatachus Naciones Unidas allin kananpaj rimayninkuna contranpi\njuchachakujkunapajchu.\nChunka phishqayoj kaj rimay (15)\nPillapis atiyniyoj uj llajtata legitimun llajtanta jina rejsikapunanpaj.\nMana pitapis sajramanta kallpaykuspa llajtanta wajnojtachinankuchu tian,\nnillataj oponekunankuchu tian waj llajtata llajtanta jina rejsikapuyta\nmunanqa chayqa.\nChunka sojtayoj kaj rimay (16)\nMana riparaspalla ima rijch'aj runa kasqanta nitaj ima laya\nreligiontachus paypaj rejsikapusqanta, chayri ima llajtayojchus\nkasqanta, qharispis warmispis kallpa\u00f1oj\u00f1a kaspaqa atiyniyoj kanku\nyananchakunankupaj, casamientomanta parlaspari khuskamanta kikin\nderechosniyojllataj kanqanku, tantallapuni kawsakusaspapis,\nt'aqakunqanku chaypis.\n(missing)\nAylluqa llajtaspaj sapin kaqanrayku, atiynin tian yanapachikunanpaj",
            "Image": "6d8698c4dcdecfd9a96db54432c4cb79"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tukuy llajtayoj runakunawan Estadovan ima.\nChunka qanchisniyoj kaj rimay (17)\nPillapis atiyniyoj tukuy ima kapuyllamanpis, ujpallatapis kachun\nashkhakunajpatapis.\nSajramantaqa mana pij kapuyninpis t'ojpisqa kanqachu.\nChunka pusajniyoj kaj rimay (18)\nPijpallatapis atiynin tian yuyasqantawan concienciantawan\nreligionnintawan sut'inchananpajtaj qhatinanpajtaj; kay atiyqa\nkhuskachan ima religionpis creenciapis waj jina religionmanpis\ncreenciamanpis tukuykunanpaj, chantapis kay religiontawan\ncreenciatawanqa mayllapipis qhapariyta atikusqanta, pipis yachananpaj\nchay yuyasqanwanpis, chay concienciawanpis chay religionwanpis\nkhuskallapuni purisqanta.\nChunka jisq'onniyoj kaj rimay (19)\nTukuy runakaj chhikajpata atiynin tian yuyasqanta mayllapipis\nqhaparinanpaj, kay atiy kamachillantaj ama pipis rimarisqanrayku\nt'ojpisqa kananpaj, kamachillantajmin puriyta atisqanta tapuykachaspataj\nunancharispataj ujkuna waillasqankuta, chayri chay tukuy rimasqata\nmaykamallapis ninrimanta ninri purichiyta.\nIskay chunka kaj rimay (20)\nPillapis atiyniyoj runa masisninwan khuska tantakuypi kananpaj,\npaykunawantajri, sumaj kawsaypaj kanqa chayqa, ujllachakuyta.\nMana pipis kallparparisqachu kanqa, mayqen runa qollumantapis ujnin kaj\nkananpajqa.\nIskay chunka ujniyoj kaj rimay (21)\nMayqen llajtayojllapis atiyniyoj llajtanta cheqa yanninta\npuriysichinanpaj, pay kikin kamachispa chayri munayninmanta chijllasqa\nllajta masisninnejta.\nPillapis atiyniyoj, kikin derechosllawantaj, llajtanpa llajta kamachis\nqotuman yaykunanpaj.\nLlajta masikunaj munayninkuqa, tukuynin aylluspata sapin kasqanrayku,\nchay munayqa mana imaynapi kallpasqachu nitaj jark'asqachu kanqa, llajta\nmasikuna mana manchikuyniyojta, walej kasqallanta qhawaspataj apusninta\nchijllanankupaj, chay chijllasqa runa llajtanku ukhupi, leyes\nrimasqanman jina kamachinankupaj. Kay elecciones sutiyojqa, sapa llajta\nkamachista chijllarina mit'a chayamujtillan ruakunan tian.\nIskay chunka iskayniyoj kaj rimay (22)\nPillapis, llajta masisnin qotumanta ujnin kasqanrayku, atiynin tial\nllajtanpi qhawaykachayta tukuy ima walej kananpaj jina, puriytataj\nyacharinankama imawanchus, imaynatachus, payllamantachus chayri waj",
            "Image": "8eca8bccc4a83c78bc2ea85ab7708c4c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "laajtaswan yanapachikuspachus llajtan kawsasqanta, chaykunata\nunanchaspa, allin kayta ruaspataj tukuy imapi kikin llajta masi astawan\nastawan runayayta atinanpaj.\nIskay chunka kinsayoj kaj rimay (23)\nTukuy runaspata atiynin tian munasqanman jina llank'ananpaj,\nmaynejllapipis llank'aspa kaswayninta mask'ananpaj, llank'aspallapunitaj\nkawsakuyman; chay llank'asqanmantatajri yupachikuyta, llank'ay patapitaj\nwasinpitaj runa jina kawsakuyta atinanpaj.\nUjkunawan khuska llank'ay patapi ruasqanmantaqa, pillapis a tiyniyoj\nkikin lllank'asqanmatna, ujkuna jap'isqankuman jina kikillantataj\nyupachikunanpaj.\nMayqen llank'aj runallapis llank'asqanmanta walej sonqochasqa kanan\ntian, paytaj yawar masisnintaj p'unchaymanta p'unchay runayaspallapuni\nkawsakunankupaj jina.\nPillapis atiyniyoj, ima sajra kaymantapis jark'arikunanpaj, uj\nsindicatupi apuntachikuspa chay sindicatumanta ujnin kananpaj, chayri\nmunaspa pay kikin uj sindicatuta rikhurichispa.\nIskay chunka tawayoj kay rimay (24)\nMana ujllachu, tukuy atiyniyoj kanku samarinkunankupaj samarikusaspataj\nmunaynillanku ruasqa kunanpaj, \u00f1a ruanasninta junt'aykuspaqa pillapis\natiyniyoj mana munanpaj, ruasqan patapi asllawan unayta\nllank'anallantapuni munanqanku chayqa. Watapi uj kuti samarikuy mit'a\nkanqapuni, chay samarikuy mit'amantapis llank'aj runa qolqeta\njap'inapuri tian, samarikuy mit'atinta lllank'anmanpis karqa jina.\nIskay chunka phishqayoj kaj rimay (25)\nPillapis atiyniyoj, allin kay kawsay patapi tiakuyta munananpaj llawar\nmasisninwan khuska, mana imamanta usurispalla runa jina kawsakuyta\natinanpaj, mana mikhunamanta, mana p\u00ecachamanta nillataj\njampichikuymanta; kikin atiyniyojllataj llajtanpa Seguro Social nisqawan\nyanapachikunanpaj, mana paypaj ima ruanapis kasqanraykuchus,\nonqorparisqanraykuchus, mana\u00f1a llank'ananpaj jina\nqheparparikusqanraykuchus, imanta k'irikusqanraykuchus, warmi mana\nqosayoj qharichus mana warmiyoj qhepakusqankurayku, icha\nmachuyarparisqanrayku chaychus mana paymantapuni kapuyninta runa jina\nkawsakunanpaj jina chinkachisqanraykuchus mana\u00f1a llank'ayta atinqa\nchayqa.\nOnqoj warmikunawan, wawata\u00f1a uywasanku warmikunawan, tukuy wawaswan\nimaqa, atiyniyoj kanku may chhika sumaj qhawasqa kanankupaj, tukuy ima\nrijch'aj millay sajrakunamantataj jark'asqa kanankupaj. Wawaspis tukuy\natiyniyoj kanku, k'ipa wawasnintin rejsisqa tatasniyoj wawasnintin,\ntukuypuni atiyniyoj kanku llajtanku ukhupi tiakujkunawan\nyanapachikunankupaj.\nIskay chunka sojtayoj kaj rimay (26)\nTukuypata atiynin tian uj yachay wasipi kaspa runayanankama",
            "Image": "7b8a54fc00a3e62094ff7c764606e6d5"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "yachakunanpaj. Pillapis qhasilla, mana uj phatata ma\u00f1arispalla\nyachachinanku leeytawan qhelqeytawan yupaytawan yachakunankukamallapis.\nKay nisqataqa mana ujniyoj qhatinanku tian. Instrucci\u00f3n t\u00e9cnica y\nprofesional castellani simipi sutiyojqa tukuy taripanankupaj jina kanan\ntian. Aswan yachayniyoj kayta munajkunapajqa jatun yachay wasispa\npunkusnin kicharisqa kanan tian.\nEducaci\u00f3n sutiyoj yannin tukuy runa masista, uj munakuyllapi ujllachasqa\nkawsakunankupaj jina, pusanantaj yanapanantaj tian p'unchaymanta\np'unchay allinta runayanpaj. Educaci\u00f3n nisqaqa yanapanan tian tukuy runa\nujllachakunankupaj, mana pipis chijllaspalla may llajtayojchus runa\nmasin kasqanta, ima religiontachus apasqanta chayri ima ayllumantachus\nkasqanta, jina kaspa tukuy uj llajtayojllapis kankuman jina uj\nmunakuyllapi kawsakunankupaj Ujllachasqa Llajtaspa ruanasninta\nkallpachaspa, tukuy allin kayllapipuni tiakunankupaj.\nTataswan mamaswanqa aswan atiyniyoj, ujkunamanta nisqa kanqanku,\nchijllanankupaj mayqen yachay wasillatapis wawasninku munayninkuman jina\nyachakunakupaj.\nIskay chunka qanchisniyoj kaj rimay (27)\nPillapis atiyniyoj, kikin munayninmanta, khuskachakunanpaj\npejtukunanpajtaj llajtanpa yachasqasninwan, yuyasqasninwan imachus\nllajtanpi k'acha kasqanwan ima, llajtanpata ujnin kaj kasqanraykuri\natiyniyojllataj, kawsaqe masisninwan khuska, llajtanmanta sumaj kayninta\njap'ikuyta, p\u00ecunchaymanta p'unchay astawan astawan jatunyachiytataj.\nPillapis imata jinasqanmanta, ruasqanmanta, imata qhelqesqanmanta chayri\nparlaspa yuyayta qosqnmanta kikin pay chay nisqata ruaj jina,\nruasqasninmanta jinaqasmantapis tukuy atiyniyoj qhawakapunanpaj\njayk'ajllapis poqoyninta pallananpaj.\nIskay chunka pusajniyoj kaj rimay (28)\nPillapis atiyniyoj, kay Declaraciones ama nisqalla jina\nqhepaykukunanpaj, sayachiyta ima rijch'aj runa qotusllatapis kay\nDeclaraciones tukuy runakunaj kawsayninta allinchananpajpuni.\nIskay chunka jisq'onniyoj kaj rimay (29)\nTukuj runa kaj chhika, comunidadmanta ujnin kasqanrayku, ashkha\nobligacionesniyoj comunidad ukhupi: runa masisnillanwan khuska\nkawsakuspa pillapis sumaj kayninta tariparqoytataj runayaytataj\natisqanrayku.\nDemocraciayoj llajta ukhupiqa pillapis leyes rimasqallanman purinqa,\nwaqaychanapaj runaj derechosnintam ama pejtus kananpaj, tukuy llajta\nmasikuna cheqan yannillantapuni purisqankuraykutaj llajta masikunapaj\nmana walej kay chinkapunanpaj.\nTukuy kay derechostawan libertadestawanqa, mana imarayku pipis\napaykachanqachu Ujllachasqa Llajtas rimasqanta wajninchayta munaspa.\nKinsa chunka raj rimay (30)",
            "Image": "936cf1d4253af9dbd37b355ec4c57c21"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mana mayqen kay Declaracionpi rimasqa kasqan unanchakunanchu tian\nyuyaspa Estadowan, ima qotullamanpis, chayri pillamanpis atiyta\nqosqanta, mayqen rimasqa derechosnillanpis mana yupasqa kananpajqa.",
            "Image": "286b236d6d28a0999e1969149b3422f6"
        }
    }
}
