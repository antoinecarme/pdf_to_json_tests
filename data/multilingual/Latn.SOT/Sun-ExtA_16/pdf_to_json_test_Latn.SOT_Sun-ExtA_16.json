{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470784,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "TOTOBATSO E AKARETSANG YA DITOKELO TSA BOTHO\nTLHEKELO\nKa hona he, ho amohela seriti seo motho a tswalwang le sona ha mmoho le ditokelo tse\nlekanang tseo motho a ke keng a di amohuwa tsa batho bohle, ke mohlodi wa tokoloho,\ntoka le kgotso lefatsheng.\nKa hona he, ho se natse le ho tella ditokelo tsa botho, ho tswetse diketso tsa bohlaha\ntse tamukantseng letswalo la batho, mme tsena di entse hore ho labalabelwe lefatshe leo\nho lona batho ba tlang ho thabela bolokolohi ba ho bua le tumelo, le bolokolohi\nditlamong tsa matswalo le bohloki. Tsena he ho thwe ke tabatabelo e hodimodimo ya batho\nka kakaretso.\nKa hona he, ho a hlokahala, ha motho a sa dumellwa ho ba le boipiletso, e le monyetla\nwa ho qetela, hore a hanane le tlatlapo le kgatello. Ka lebaka lena ditokelo tsa botho\ndi tlamehile ho sireletswa ke taolo ya molao.\nKa hona he, taba ya bohlokwa ke ho kgothallesta ntshetsopele ya dikamano tsa setwalle\nmatjhabeng.\nKa hona he, batho ba Matjhaba a Kopaneng, ho molao wa motheo wa bona, ba tiisa botjha\ntumelo ya bona ya ditokelo tsa motheo tsa botho, seriti le bohlowa ba motho, ha mmoho\nle ditokelo tse lekanang tsa banna le basadi, mme ba dumellane ho kgothalletsa\nntshetsopele ya kahisano le maemo a betere a bophelo bolokolohing bo namileng.\nKa hona he, Dinaha tsa Mokgatlo ona di itlamile ho fihlella , ka tshebetsommoho le\nMatjhaba a Kopaneng, ntshetsopele ya tlhonepho e akaretsang ha mmoho le poloko ya\nditokelo tsa botho le bolokolohi ba motheo.\nKa hona he, kutlwisiso e akaretsang ya ditokelo le bolokolohi bona ke taba ya\nbohlokwahadi ho fihlella kano ena.\nJWALE HE,\nSeboka se Akaretsang\nSe phatlalatsa Totobatso e Akaretsang ya Ditokelo tsa Botho e le boemo bo tlwaelehileng\nbo ka fihlellwang ke batho bohle le matjhaba ohle.\nQutellong motho e mong le e mong le mokgatlo o mong le o mong, ho sa lebalwe Totobatso\nena, o tla hahamalla ho ruta ho ntshetsa pele tlhompho ya ditokelo le bolokolohi. Batho\nle mekgatlo ena, ka ho sebedisa ditsela tsa tswelopele tsa naha le tsa matjhaba, ba\nhlokomele hore ditokelo le bolokolohi bona, di a amoheleha, di be di baballwe\nditjhabeng tseo e leng ditho tsa Matjhaba a Kopaneng le ditjhabeng tse taolong ya\nMatjhaba a Kopaneng.\nPehelo ya 1\nBatho bohle ba tswetswe ba lokolohile mme ba lekana ka botho le ditokelo. Ba tswetswe\nle monahano le letswalo mme ba tlamehile ho phedisana le ba bang ka moya wa boena.\nPehelo ya 2\nMotho e mong le e mong o na le ditokelo le bolokolohi bo boletsweng Phatlalatsong ena,\nho se kgethollo ya letho, e kang ya morabe, mmala, bong, puo, tumelo, dipolitike, kapa",
            "Image": "211aea2bf0f0b735003a0252bbe7aff4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "mohopolo o mong, botjhaba kapa e itshetlehile ka naha eo motho a ahileng ho yona, le ha\ne ka ba e lokolohileng ya bodisa, e sa ipuseng, kapa e le tlasa dithibelo tse itseng\ntsa bolokolohi.\nPehelo ya 3\nMotho e mong le e mong o na le tokelo ya ho phela, ya bolokolohi le ya paballo ya botho\nba hae.\nPehelo ya 4\nHa ho motho ya tla etswa lekgoba kapa mohlanka ; bokgoba le kgwebo ya makgoba di tla\nhanelwa ka hohlehohle.\nPehelo ya 5\nHa ho motho ya tla tujwa kapa a tshwarwe ka tsela e khopo, eo e seng ya botho, kapa a\notlwa ka tsela e tlotlollang.\nPehelo ya 6\nMotho e mong le e mong o na le tokelo ya ho amoheleha hohle e le motho molaong.\nPehelo ya 7\nBatho bohle ba a lekana molaong, mme ba lokelwa, ho se kgethollo ya letho, ke\ntahireletso e lekanang molaong. Batho bohle ba lokelwa ke tshireletso e lekanang\nkgahlanong le kgethollo e hananang le Phatlalatso ena, le kgohlanong efe kapa efe e\nhlohlelletsang kgethollo ena.\nPehelo ya 8\nMotho e mong le e mong o na le tokelo ya ho fumantshwa matshediso ke makgotla a molao a\nsetjhaba, mabapi le diketso tse lwantshang le ditokelo tsa motheo tseo motho a di\nfilweng ke molao wa motheo.\nPehelo ya 9\nHa ho motho ya tla tshwarwa feelafeela, a kwallwe kapa a lelekwe naheng.\nPehelo ya 10\nMotho e mong le e mong o na le tokelo e tletseng ya ho mamelwa ke lekgotla le\nikemetseng, le se nang leeme, ha ho qaqiswa ditokelo le boikarabelo ba hae, la mabapi\nle tseo a di qosetswang.\nPehelo ya 11\nMotho e mong le e mong ya qoswang ka molato o tsamayang le kotlo, o na le tokelo ya ho\ntadingwa a se molato ho fihlela a fumanwa a le molato lekgotleng la setjhaba moo a\nbileng le tiiso tsohle tsa ho itshireletsa.\nHa ho motho ya tla fumanwa a le molato o tsamayang le kotlo ka baka la ho etsa kapa ho\nse phethe taba eo e leng molato o tsamayang le kotlo, ho ya ka molao wa setjhaaba kapa\nwa matjhaba, nakong eo tlolo ena e neng e etsahala. Ho feta mona ho ke ke ha fanwa ka\nkotlo e matla ho feta e neng e ka fuwa ha tlolo e ne e etswa.",
            "Image": "e69f8532f67d5ab3fe6285c1e190a61a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Pehelo ya 12\nHa ho motho ya tla hlekefetswa boinotshing ba hae ba lelapa, lehae kapa mangolong,\nesitana le ho tlatlapuwa ho hlompheheng le setumong sa hae. Motho e mong le e mong o na\nle tokelo ya tshireletso ya molao mabapi le tlhekefetso le ho tlatlapuwa hona.\nPehelo ya 13\nMotho e mong le e mong o na le tokelo ya ho tsamaya le ho dula ka bolokolohi ka hara\nnaha yabo.\nMotho e mong le e mong o na le tokelo ya ho falla naheng efeng kapa efeng, seitana le\nya habo, le ho kgutlela naheng ya habo.\nPehelo ya 14\nMotho e mong le e mong o na le tokelaoya ho batla le ho fumana tshireletso ya tlatlapo,\ndinaheng tse ding.\n2.Tokela ena e se ke ya sebediswa ho phema diqoso tsa melato eo e seng ya dipolotiki\nkapa diketso tse kgahlanong le sepheo le melao ya Matjhaba a Kopaneng.\nPehelo ya 15\nMotho e mong le e mong o na le tokelo ya ho ba wa morabe o itseng.\nHa ho motho ya tla hanelwa botjhaba ba hae ka mabaka a fokolang, esitana le ho hanelwa\nho fetola botjhaba ba hae.\nPehelo ya 16\nBanna le basadi ba dilemong, ho sa kgathallwe morabe, botjhaba kapa tumelo, ba na le\ntokelo ya ho nyalana le ho thea malapa. Ba na le ditokelo tse lekanang tsa ho nyalana\nbophelong ba lenyalo, le mohla le kgaolwang.\nLenyalo le tla phethahala feela ka bolokolohi le tumellano ya banyalani.\nLelapa ke bonngwe ba tlhaho le motheo setjhabeng mme le tlamehile ho sireletswa ke\nsetjhaba le mmuso.\nPehelo ya 17\nMotho e mong le e mong o na le tokelo ya ho ba le thepa ya hae a le inotshi kapa a e\nkopanetse le ba bang.\nHa ho motho ya tla amohuwa thepa ya hae ka mabaka a fokolang.\nPehelo ya 18\nMotho e mong le e mong o na le tokelo ya bolokolohi ba menahano, maikutlo le tumelo.\nTokelo ena e kenyeletsa le bolokolohi ba ho fetola bodumeding, tumelong, le\nbolokolohing, ba motho a le inotshi kapa a ena le ba bang, pontsheng kapa boinotshing.\nBodumedi kapa tumelo eo a e totobatse dithutonng, diketsong, borapeding le ho\nhlompheng.\nPehelo ya 19",
            "Image": "ee28a7edae3512d17cb3f3468386819e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Motho e mong le e mong o na le tokelo ya bolokolohi ba tjhadimo le dipuo. Tokelo ena e\nkenyeletsa le bolokolohi ba ho ba le tjhadimo ya hao ntle le tshitiso, esitana le ho\nbatla, ho amohela le ho phatlalatsa aitaba le mehopolo ka tsela efe kapa efe ya\nphatlalatso, ho sa natswe meedi.\nPehelo ya 20\nMotho e mong le e mong o na le tokelo ya ho ba setho kapa ho ba sebokeng sa kgotso.\nHa ho motho ya ka qobellwang ho ba setho sa mokgatlo.\nPehelo ya 21.\nMotho e mong le e mong o na le tokelo ya ho ba le kabelo pusong ya naha ya habo, ka ho\notloloha kapa ka thuso ya baemedi ba kgethilweng ka bolokolohi.\nMotho e mong le e mong o na le tokelo e lekanang le ya ba bang ditshebeletsong tsa\nsetjhaba tsa naha ya habo.\nThato ya setjhaba e tla ba motheo wa matla a mmuso. Thato ena e tla ipontshahatsa\ndikgethong tsa nako le nako ha mmoho le tsa sebele. Dikgetho tsena e tla ba tse\nakaretsang tsa ditokelo tse lekanang, mme di tla phethwa ka divoutu tsa sephiri kapa ka\nditsela tse tshwanang le tsona tsa divoutu tsa bolokolohi.\nPehelo ya 22\nMotho e mong le e mong, jwalo ka setho sa setjhaba, o na le tokelo ya polokeho ya\nsetjhaba, mme o lokelwa ke ho fumana, ka thuso ya setjhaba le tshebetsommoho ya\nmatjhaba le ho ya ka tsamaiso le mehlodi ya naha ka bong, ditokelo tsa ekonomi,\nbotjhaba le meetlo, tse hlokahalang mabapi le seriti sa hae le kgolo, ka bolokolohi, ya\nbotho ba hae.\nPehelo ya 23\nMotho e mong le e mong o na le tokelo ya ho sebetsa, le ho ikgethela mosebetsi ka\nbolokolohi, ha mmoho le boemo ba mosebetsi bo se nang leeme, bo bile bo rateha. O na le\ntokelo ya ho sireletswa kgahlanong le ho hloka mosebetsi.\nMotho e mong le e mong, ho sa kgethollwe, o na le tokelo ya moputso o lekanang\nmosebetsi.\nMotho e mong le e mong ya sebetsang o na le tokelo ya moputso o se nang leeme, o\nkgotsofatsang, o mmehang boemong, yena le ba lelapa, ho phela bophelo bo dumellanang le\nseriti sa botho, mme bo tshehetswa, ha ho hlokahala, ke ditsela tse ding tsa\ntshireletso ya setjhaba.\nMotho e mong le e mong o na le tokelo ya ho theha le ho ba setho sa mekgatlo ya\nbasebetsi, ho sirelletsa ditabatabelo tsa hae.\nPehelo ya 24\nMotho e mong le e mong o na le tokelo ya phomolo le boikgathollo, ho kenyelletswa le\ndihora tsa mosebetsi tse beetsweng meedi, ha mmoho le matsatsi a phomolo a lefellwang.\nPehela ya 25\nMotho e mong le e mong o na le tokelo ya bophelo ba boemo bo mo lokelang yena le ba",
            "Image": "0c0c35fe199bfd191811ba433131d0b5"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "lelapa la hae, ho balellwa le dijo, diaparo, ntlo,le meriana, ha mmoho le ditshebeletso\ntsa setjhaba tse hlokahalang, le tokelo ya tshireletso ha a felletswe ke mosebetsi, a\nkula, a holofetse, e le mohlolohadi, a tsofetse, kapa a na le tlhoko ya ho iphedisa ka\nmabaka ao a sitwang ho a phema.\nBomme le bongwana bo hloka tlhokomelo le thuso tse ikgethang. Bana bohle, le ba\ndikgaupane, ba tla sireletswa ke setjhaba ka ho tshwana.\nPehelo ya 26\nMotho e mong le e mong o na le tokelo ya ho ruteha. Thuto e tla fumaneha mahala,\nbonyane bohatong bo qalang ba motheo. Thuto e qalang e tla tlama bohle. Thuto ya\nbotegnike le ya pitso e tla fumaneha ka kakaretso mme thuto e phahameng le yona e tla\nfumaneha ka ho lekana ho bohle ho ya ka dineo tsa batho.\nThuto e tla tobana le ho hodisa bohle ka botlalo le ho matlafatsa tlhompho ya ditokelo\ntsa botho ha mmoho le bolokolohi ba motheo. E tla kgothalletsa kutlwisiso, mamello le\nsetswalle ditjhabeng tsohle, merabeng yohle kapa dihlopheng tsa bodumedi, mme e tla\nntshetsa pele mesebetsi ya mtjhaba a kopaneng ho boloka kgotso.\nBatswadi ba na le tokelo ya pele ho kgethela bana ba bona thuto eo ba tlamehang ho e\nfumana.\nPehelo ya 27\nMotho e mong le e mong o na le tokelo ya ho ba le kabelo ka bolokolohi meetlong ya\nsetjhaba, ho thahasella mekgabo, le ho ba le seabo tswelopeleng ya saense le melemo ya\nyona.\nMotho e mong le e mong o na le tokelo ya tshireletso ditabeng tsa moya le tsa nama tse\ntswalwang ke tlhahiso ya saense, dingolwa kapa bonono boo e leng moqapi wa teng.\nPehelo ya 28\nMotho e mong le e mong o lokelwa ke tokelo ya setjhaba le matjhaba eo ho yona ditokelo\nle bolokolohi, tse hlahang Phatlalatsong ena, di fumanehang ka botlalo.\nPehelo ya 29\nMotho e mong le e mong o na le boikarabelo setjhabeng moo botho ba hae bo ka holang ka\nbotlalo le ka bolokolohi.\nTshebedisong ya ditokelo le bolokolohi ba hae, motho e mong le e mong o tla laolwa\nfeela ke meedi e entsweng ka molao bakeng sa ho amohela le ho hlompha ditokelo le\nbolokolohi ba ba bang, le ho phethisa ditlhoko tse lokelang tsa boitshwaro, tlhomphano\nsetjhabeng le bophelo bo botle ka kakaretso setjhabeng sa demokrasi.\nDitokelo le bolokolohi bona ha ho ka moo di ka sebediswang kgahlanong le merero le\nmelao ya Matjhaba a Kopaneng.\nPehelo ya 30\nHa ho letho Phatlalatsong ena le tshwanetseng ho hlalosa hore naha efeng kapa efeng,\nbatho kapa motho, ba na le tokelo ya ho itshunya kapa ho etsa ketso efeng kapa efeng eo\nsepheo sa yona e leng ho heletsa ditokelo le bolokolohi bofeng kapa bofeng bo ngotsweng\nmona.",
            "Image": "72d168d9c7c61085922f47317b083dd7"
        }
    }
}
