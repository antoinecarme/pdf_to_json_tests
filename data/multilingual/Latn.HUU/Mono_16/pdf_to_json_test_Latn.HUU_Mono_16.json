{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468458,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nana Comɨnɨ Uri Illafue\nNaga naɨraɨ Naciones Unidas railla rafuemo danomo duide. Perú iemo\nduide. Naga naɨraɨmona damie jaide. Rafuena siadollena, danomo\noficabidɨmacɨ. 10 de diciembre de 1948 bie rabemo ita rafuena llotɨmacɨ.\nNana ie rafuena nana comɨnɨ uiñollena jitaidɨmacɨ. Ie jira Perú ie\ngobierno bie rafuena birui cuetatate.\nNano llogafue\nBiena uiño: Nana comɨnɨ jɨaɨe comɨnɨ anamo iñellena, ie fɨnua dɨese\nnagamɨe feiñollena, nana comɨnɨ uri illena, bie rafuena llotɨcaɨ. Comena\nnagamɨe jeicɨa jira, bie rafuena llotɨcaɨ. Nana comɨnɨmo bie rafue daje\nisoi duide.\nBiena uiño: Ailluena comɨnɨ, dɨga icaiño jɨaɨe comɨnɨmona duere sefuilla\njira, nana comɨnɨ jacɨruiñeno iacana jira, naga comɨnɨ rana iacana jira,\nbie rafuena llotɨcaɨ. Duere sefui raillano, nana comɨnɨ nɨe isoide\nrafuena jacɨruiñeno llollena, bie rafuena llotɨcaɨ. Duere sefui\nraillano, nana comɨnɨ nɨe isoide rafuena jacɨruiñeno llollena, bie\nrafuena llotɨcaɨ.\nBiena uiño: Naga gobierno ie comɨnɨna canua, naimacɨmo bie isoide rafue\nillena. Gobierno dɨga, jobaime naimacɨ fɨnoñellena, bie isoide rafue ie\ncomɨnɨmo illena, naga gobierno ie comɨnɨna canua.\nBiena uiño: Naga naɨraɨ jɨaɨe naɨraɨ dɨga, nabairillana caɨjɨtailla\njira, bie rafuena llotɨcaɨ.\nBiena uiño: Naga Naciones Unidamo duide naɨraɨ bie rafuedo jaiacana\njira, bie rafuena llotɨcaɨ. Nagamɨe comena jeicɨga. Ɨima rɨño baɨfemo\nfaɨñede. Rɨño ɨɨma baɨfemo faɨñede. Comɨnɨ duere itɨnona jitaiñedɨcaɨ,\niadedɨ naɨmacɨ uri caɨmare illana jitaidɨcaɨ.\nBiena uiño: -Danomo bie rafue llocana jaitɨcaɨ - nana Naciones Unidamo\nduide naɨraɨ llotɨmacɨ.\nBiena uiño: Bie rafuena nana comɨnɨ raise atona uiñuana jitaidɨcaɨ. Iena\nnana comɨnɨ uiñuamona, bie rafue suicana jaite.\nDanomo ofillanona bie rafuena llotɨcaɨ\nNana comɨnɨ bie rafue anamo jitaidɨcaɨ. Naga naɨraɨ bie rafuena ɨɨuana\njitaidɨcaɨ. Bie rafuena naɨmacɨ comɨnɨna llofuiana jitaidɨcaɨ. Naga\nnaɨraɨ bie rafue lloga uai fɨnuana jitaidɨcaɨ, nana naimacɨ comɨnɨ bie\nrafuena ollena. Ie jira bie rafuena llotɨcaɨ.\nRafue 1.\nNana caɨ comuillamona dama caɨ abido itɨcaɨ. Caɨ comuillamona jɨaɨmɨe\nanamo iñedɨcaɨ. Nana daje facaiconi itɨcaɨ. Abɨ uiñuanona comuidɨcaɨ.\nDanɨ coninɨrie caɨ nabairilla.\nRafue 2.",
            "Image": "27dd628b3842007e0f9870104013c055"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nana comɨnɨmo bie rafue duide. Naga naɨraɨmo bie rafue duide: naga\nrɨñomo, naga ɨimamo, Jusiñamuina sedadɨmɨemo, Jusiñamuina sedañedɨmɨemo,\njamai bue isoidɨmɨemo, jamai bue isoiñedɨmɨemo, dueredɨmɨemo,\nucuberedɨmɨemo, rɨaɨ uaina ñaɨtɨmɨemo, jɨaɨe uaina ñaɨtɨmɨemo, dɨese\nitɨnomo bie rafue duide. Nɨe isoide gobierno anamo naɨmacɨ ia, bie rafue\nnana naimacɨmo duide.\nRafue 3.\nNana comɨnɨ illana jitaidɨcaɨ. Jɨaɨe comɨnɨ anamo bu jacaiñenia, jɨaɨme\nanamo budɨ naimɨe anamo oreñena. Nana comɨnɨ jɨaɨe comɨnɨna\njacɨruiñenana jitaidɨcaɨ.\nRafue 4.\nJɨaɨe comemo maɨjɨllena jaca budɨ comɨnɨna ebe isoi fecañena. Iena\ncaidɨca.\nRafue 5.\nComɨnɨna isi cacaitañena. Duere sefuiñellena, comɨnɨna janafefitañena.\nRafue 6.\nNaga gobierno railla: -Nana caɨ enɨruemo itɨnodɨ comɨnɨdɨmacɨ. Ie jira\ndaje isoi nagamɨiaɨna canoitɨcaɨ -railla.\nRafue 7.\nNana comɨnɨ gobierno lloga uai anamo daje isoi itɨmacɨ. Nana comɨnɨmo\ngobierno lloga uai daje isoi duide. Bie rafuedo jaiñedɨmɨemona jaca buna\nduere sefuiñena.\nRafue 8.\nGobierno lloga uaido jaiñedɨmɨemona bu duere sefuia, naiena raise\nsiadollena, juez dɨne naimɨe jaillana buna rairuiñena.\nRafue 9.\nIllaɨcomɨnɨdɨ jamai ebena buna gaɨtañena. Calabozomo, cárcelmo jamai\nebena buna uiñega. Ie naɨraɨ motomona budɨ jamai ebena dotañega.\nRafue 10.\nBumo llogɨdua rafue ia, naie rafue duiñena juez dɨne naimɨena uille,\nnaie rafue raise siadollena. Bainino iene fɨnoñena.\nRafue 11.\nBumo llogɨdua rafue ia, naie rafuena nia siadoñenia, naimɨena nia duere\nfɨnoñena. Juez dɨne naie rafuena bainino siadoñena. Naimie dɨbeimo\nitɨnona naimɨena rɨidollena rairuiñena.\nNavui ie fɨnoca nia rairuiñega rafue facaina birui naimɨena duere\nfɨnoñena. Rairuica rafue bu fɨnoia, ie fɨnoca facaise duere sefuillacɨno\nbaɨfemo naimɨe duere sefuiñena.",
            "Image": "201fa95bb11b39ffcac74b740b6a996f"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Rafue 12.\nNagamɨe jofomo uri illa. Ie illa comɨnɨ dɨga icɨrafuena fɨnoñena. Bu\nnaimɨena uri itatañenia, naimɨe jitaia, ie uri itatañedɨmɨena naimɨe\nllogɨdoia, iena illaɨcomɨnɨ rairuiñena. Bu naimɨe jeare ñaɨa, naimɨe\njitaia, naimɨe jeare ñaɨtɨmɨena naimɨe llogɨdoia, iena illaɨcomɨnɨ\nrairuiñena.\nRafue 13.\nIe naɨraɨmo nɨne bu macariacania, illaɨcomɨnɨ naimɨena rairuiñena. Ie\nnaɨraɨmo nɨne ie jofo illana bu jitaia, illaɨcomɨnɨ naimɨena rairuiñena.\nJɨaɨe naɨraɨmo bu macariacania, illaɨcomɨnɨ naimɨena rairuiñena. Abɨdo\nie naɨraɨmo naimɨe biacania, illaɨcomɨnɨ naimɨena rairuiñena.\nIllaɨcomɨnɨ naimɨena caidɨñena.\nRafue 14.\nDuere sefuillamona jɨaɨe naɨraɨmo nainomo duere sefuiñellena bu\njaiacania, illaɨcomɨnɨ naimɨena rairuiñena.\nMaraiñedɨcɨno fɨnoñenia, naimɨe jaillana illaɨcomɨnɨdɨ rairuiñena.\nRafue 15.\nNaga gobierno railla: -Nana caɨ enɨruemo itɨnodɨ caɨ comɨnɨ. Caɨ\nnaɨraɨmo duudɨmacɨ -railla.\nGobierno ie comɨnɨna oni dotañena, jɨaɨe gobierno naimacɨna\nfeiñoiacaiñenia. Caɨ naɨraɨmo duiñedɨo -illaɨcomɨnɨ buna iese lloñena.\nJɨaɨe naɨraɨ imɨena bu jaiacania, illaɨcomɨnɨ iena rairuiñena.\nRafue 16.\nIe aɨna illena, nɨe eimɨe rɨñona oiacania, iena buna rairuiñena. Nɨe\nisoide rɨñona ollena buna rairuiñena. Ie ɨni illena, nɨe rɨño eiñaiño\nɨimana oiacania, iena buna rairuiñena. Nɨe isoide ɨimana ollena buna\nrairuiñena. Ua mei, uruiaɨna iaɨmaiaɨ comuitajana buna rairuiñena.\nAɨna ollena, ɨnina ollena, conimana jitaillanona iite.\nNaga ɨima ie aɨ dɨga ia, naga rɨño ie ɨni dɨga ia, ie naɨraɨ\njudaɨsiñeite, iadedɨ naga ɨima ie aɨñede rɨño dɨga icabia, ie naɨraɨdɨ\njudaɨrite. Naɨmacɨ comɨnɨ uri illena, naimacɨ naɨraɨaɨ judaɨsiñellena,\nnaga gobierno ie comɨnɨna canua.\nRafue 17.\nEnɨruena bu namataacania, jofona bu namataacania, rana bu namataacania,\nillaɨcomɨnɨ naimɨena rairuiñena. Naga come iena namataacania, jɨaɨe\ncomɨnɨ dɨga iena namataacania, illaɨcomɨnɨ naimɨena rairuiñena.\nBumona ie enɨruena, bumona ie jofona, bumona ie rana jamai ebena\nbaɨroñena.\nRafue 18.",
            "Image": "bbf59b5ca9ab29dbc659958cfcf6f739"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Bue isoide ramo ie comecɨna facaia, buna naimɨena rairuiñena.\nJusiñamuina bu sedaacania, buna naimɨena rairuiñena. Nɨe isoidɨmɨena bu\nsedaacania, buna naimɨena rairuiñena. Jɨaɨe raɨuedo bu jaiacania, buna\nnaimɨe rairuiñena. Jɨaɨe comɨnɨmo naimɨe ɨɨnuacino lluana buna\nrairuiñena. Ie joɨomo iena lloia, jino iena lloia, naimɨena buna\nrairuiñena.\nRafue 19.\nNɨe isoide ramo ie comecɨ facaia, naimɨena buna rairuiñena. Naimɨe\ncomecɨ facajacɨno muidona, naimɨe duere sefuiñena. Jɨaɨe naɨraɨmona bue\nisoide comecɨna facajacɨnona naimɨe feiñoiacania, jɨaɨe naɨraɨmo bue\nisoide comecɨ facajacɨnona naimɨe oretaiacania, iena illaɨcomɨnɨ\nrairuiñena.\nRafue 20.\nJamai nɨe isoide rafue finollena comɨnɨ ofitaia, naimacɨna buna\nrairuiñena. Nɨe isoide rafuemo bu duicania, iena buna rairuiñena.\nNɨe isoide rafuemo bu duiacaiñenia. Iemo naimɨe duiñena buna rairuiñena.\nRafue 21.\nNaimɨe jitaia, danomo ofillano, nagamɨe ie illaɨcomɨnɨ nɨe isoi ie\nnaɨraɨ sedajacɨnodɨ siadoga. Naimɨe atona siadoiacaiñenia, naimɨe\nfacaina jɨaɨmɨedɨ iena siadolle. Ie illaɨcomɨnɨr rafuena bu\nsiadoiacania, naimɨena buna rairuiñena.\nIllaɨcomɨnɨna bu jaiacania, iena buna rairuiñena.\nComɨnɨ jitailla dɨese illaɨcomɨnɨdɨ nana comɨnɨna sedaja. Dajerie\nillaɨcomɨnɨna jaillena, comɨnɨ dɨnena naimacɨna fetua. Nana comɨnɨ\nuainino naimacɨna fetua. Naie illaɨcomɨnɨ meidollɨrui jɨaɨ lloga.\nRafue 22.\nSeguro social railla rafuemo nana comɨnɨ jaɨnaɨaɨna. Naie rafuemona ie\ngobierno ucube illa dɨese nagamɨe feiñua. Naimɨe buena jitai raillano,\nnaimɨe comena jira, naimɨe uri illena, iese nagamɨe feiñua.\nRafue 23.\nNɨe isoide rana bu maɨjɨacania, naimɨena buna rairuiñena. Mare ra\nillanomo naimɨe maɨjɨa.\nMaɨjɨlle jaca illena, gobierno canua.\nJɨaɨmɨe iemaɨjɨamona ɨbana feiñoia, naimɨe isoi bu maɨjɨia, ie\nmaɨjɨamona ɨbana raise feiñua.\nNaimɨe comena jira, ie comɨnɨ buena jitai raillano, ɨbana naimɨe raise\nfeiñua. Raise feiñoñenia, gobierno naimɨena canua.\nRafue 24.\nMaɨjɨa fuilla mei, bu jafuier oiacania, naimɨena buna rairuiñena:",
            "Image": "a56e3f4e0b505e7004878dbb3c88780e"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Comɨnɨna are maɨjɨtañena, iadedɨ naimcɨ maɨjɨacana dɨnori maɨjɨa. Fiesta\nraillaruimo naimacɨ maɨjɨtañena, iadedɨ nairui facaina ɨbaca.\nRafue 25.\nIe comɨnɨ buena jitai raillano, ie maɨjɨmona nagamɨe ɨbana feiñua. Ie\ncomɨnɨ raise guillena, ɨniroi illena, jofo raise illena, remedio ollena,\nie dɨese ɨbana feiñua. Bu maɨjɨnia, bu duia, bu fecɨñona ia, bu\nuaɨcɨmana jaia, ie ucube bumo iñenia, gobierno naimɨena canua.\nRiño jocua facaise gobierno naiñaiñona canua. Gobierno naga uriaɨna daje\nisoi canua. Moorede uruena canua. Naɨso moto oga urue daje isoi canua.\nRafue 26.\nNana uruiat escuelamo jaillana buna rairuiñena. Nano jailla años facaina\nibatañena. Escuelamo nana uruiatjailla. Primaria fuillanona jinɨe\nescuelamo bu jaiacania, iena illaicomɨnɨ t rairuiñena. Rabena uiñotɨno\ndɨese nainomo feiñoga.\nEscuelamo naga rafuena raise fɨnuana profesor llofuega. Naga urue comena\njira, iese llofuega.\nNana conina nabairillana llofuega.\nRafue 27.\nNɨe isoide rafue ie naɨraɨ fɨnoia, nagamɨe nainomo jaillana illaɨcomɨnɨ\nrairuiñena. Naie rafue ite ie comecɨ jaɨsillena jira, iena rairuiñena.\nNɨe isoide rana bu cueia, naiemona dama naimɨe ɨbana feiñuana buna\nrairuiñena.\nRafue 28.\nBie rabemo cuega rafue suillena buna rairuiñena. Nana comɨnɨ bie isoide\nsuille rafue illanomo jaɨnaɨaɨna.\nRafue 29.\nDanɨ coninɨri ie illanomo nagamɨe dajena maɨjɨa, nagamɨe comena jira.\nIe gobierno lloga uai dɨese nagamɨe ie jitaillacɨnona fɨnua. Jɨaɨe\ncomɨnɨno ie comecɨna facajano iena fɨnua. Nana comɨnɨ uri illana iena\nfɨnua.\nUri illena Naciones Unidas lloga uaina buna jeare uacaiñena.\nRafue 30.\nBie rafuedo jaiacadɨnona buna rairuiñena. Bie rafue uiñuamona, bie\nrabemo lloga rafuena buna jamaiñena.",
            "Image": "b690f65b9c460a03d22376fa89b7e0a0"
        }
    }
}
