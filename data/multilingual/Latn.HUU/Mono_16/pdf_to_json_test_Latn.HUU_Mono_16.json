{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468458,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nana Com\u0268n\u0268 Uri Illafue\nNaga na\u0268ra\u0268 Naciones Unidas railla rafuemo danomo duide. Per\u00fa iemo\nduide. Naga na\u0268ra\u0268mona damie jaide. Rafuena siadollena, danomo\noficabid\u0268mac\u0268. 10 de diciembre de 1948 bie rabemo ita rafuena llot\u0268mac\u0268.\nNana ie rafuena nana com\u0268n\u0268 ui\u00f1ollena jitaid\u0268mac\u0268. Ie jira Per\u00fa ie\ngobierno bie rafuena birui cuetatate.\nNano llogafue\nBiena ui\u00f1o: Nana com\u0268n\u0268 j\u0268a\u0268e com\u0268n\u0268 anamo i\u00f1ellena, ie f\u0268nua d\u0268ese\nnagam\u0268e fei\u00f1ollena, nana com\u0268n\u0268 uri illena, bie rafuena llot\u0268ca\u0268. Comena\nnagam\u0268e jeic\u0268a jira, bie rafuena llot\u0268ca\u0268. Nana com\u0268n\u0268mo bie rafue daje\nisoi duide.\nBiena ui\u00f1o: Ailluena com\u0268n\u0268, d\u0268ga icai\u00f1o j\u0268a\u0268e com\u0268n\u0268mona duere sefuilla\njira, nana com\u0268n\u0268 jac\u0268rui\u00f1eno iacana jira, naga com\u0268n\u0268 rana iacana jira,\nbie rafuena llot\u0268ca\u0268. Duere sefui raillano, nana com\u0268n\u0268 n\u0268e isoide\nrafuena jac\u0268rui\u00f1eno llollena, bie rafuena llot\u0268ca\u0268. Duere sefui\nraillano, nana com\u0268n\u0268 n\u0268e isoide rafuena jac\u0268rui\u00f1eno llollena, bie\nrafuena llot\u0268ca\u0268.\nBiena ui\u00f1o: Naga gobierno ie com\u0268n\u0268na canua, naimac\u0268mo bie isoide rafue\nillena. Gobierno d\u0268ga, jobaime naimac\u0268 f\u0268no\u00f1ellena, bie isoide rafue ie\ncom\u0268n\u0268mo illena, naga gobierno ie com\u0268n\u0268na canua.\nBiena ui\u00f1o: Naga na\u0268ra\u0268 j\u0268a\u0268e na\u0268ra\u0268 d\u0268ga, nabairillana ca\u0268j\u0268tailla\njira, bie rafuena llot\u0268ca\u0268.\nBiena ui\u00f1o: Naga Naciones Unidamo duide na\u0268ra\u0268 bie rafuedo jaiacana\njira, bie rafuena llot\u0268ca\u0268. Nagam\u0268e comena jeic\u0268ga. \u0197ima r\u0268\u00f1o ba\u0268femo\nfa\u0268\u00f1ede. R\u0268\u00f1o \u0268\u0268ma ba\u0268femo fa\u0268\u00f1ede. Com\u0268n\u0268 duere it\u0268nona jitai\u00f1ed\u0268ca\u0268,\niaded\u0268 na\u0268mac\u0268 uri ca\u0268mare illana jitaid\u0268ca\u0268.\nBiena ui\u00f1o: -Danomo bie rafue llocana jait\u0268ca\u0268 - nana Naciones Unidamo\nduide na\u0268ra\u0268 llot\u0268mac\u0268.\nBiena ui\u00f1o: Bie rafuena nana com\u0268n\u0268 raise atona ui\u00f1uana jitaid\u0268ca\u0268. Iena\nnana com\u0268n\u0268 ui\u00f1uamona, bie rafue suicana jaite.\nDanomo ofillanona bie rafuena llot\u0268ca\u0268\nNana com\u0268n\u0268 bie rafue anamo jitaid\u0268ca\u0268. Naga na\u0268ra\u0268 bie rafuena \u0268\u0268uana\njitaid\u0268ca\u0268. Bie rafuena na\u0268mac\u0268 com\u0268n\u0268na llofuiana jitaid\u0268ca\u0268. Naga\nna\u0268ra\u0268 bie rafue lloga uai f\u0268nuana jitaid\u0268ca\u0268, nana naimac\u0268 com\u0268n\u0268 bie\nrafuena ollena. Ie jira bie rafuena llot\u0268ca\u0268.\nRafue 1.\nNana ca\u0268 comuillamona dama ca\u0268 abido it\u0268ca\u0268. Ca\u0268 comuillamona j\u0268a\u0268m\u0268e\nanamo i\u00f1ed\u0268ca\u0268. Nana daje facaiconi it\u0268ca\u0268. Ab\u0268 ui\u00f1uanona comuid\u0268ca\u0268.\nDan\u0268 conin\u0268rie ca\u0268 nabairilla.\nRafue 2.",
            "Image": "27dd628b3842007e0f9870104013c055"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nana com\u0268n\u0268mo bie rafue duide. Naga na\u0268ra\u0268mo bie rafue duide: naga\nr\u0268\u00f1omo, naga \u0268imamo, Jusi\u00f1amuina sedad\u0268m\u0268emo, Jusi\u00f1amuina seda\u00f1ed\u0268m\u0268emo,\njamai bue isoid\u0268m\u0268emo, jamai bue isoi\u00f1ed\u0268m\u0268emo, duered\u0268m\u0268emo,\nucubered\u0268m\u0268emo, r\u0268a\u0268 uaina \u00f1a\u0268t\u0268m\u0268emo, j\u0268a\u0268e uaina \u00f1a\u0268t\u0268m\u0268emo, d\u0268ese\nit\u0268nomo bie rafue duide. N\u0268e isoide gobierno anamo na\u0268mac\u0268 ia, bie rafue\nnana naimac\u0268mo duide.\nRafue 3.\nNana com\u0268n\u0268 illana jitaid\u0268ca\u0268. J\u0268a\u0268e com\u0268n\u0268 anamo bu jacai\u00f1enia, j\u0268a\u0268me\nanamo bud\u0268 naim\u0268e anamo ore\u00f1ena. Nana com\u0268n\u0268 j\u0268a\u0268e com\u0268n\u0268na\njac\u0268rui\u00f1enana jitaid\u0268ca\u0268.\nRafue 4.\nJ\u0268a\u0268e comemo ma\u0268j\u0268llena jaca bud\u0268 com\u0268n\u0268na ebe isoi feca\u00f1ena. Iena\ncaid\u0268ca.\nRafue 5.\nCom\u0268n\u0268na isi cacaita\u00f1ena. Duere sefui\u00f1ellena, com\u0268n\u0268na janafefita\u00f1ena.\nRafue 6.\nNaga gobierno railla: -Nana ca\u0268 en\u0268ruemo it\u0268nod\u0268 com\u0268n\u0268d\u0268mac\u0268. Ie jira\ndaje isoi nagam\u0268ia\u0268na canoit\u0268ca\u0268 -railla.\nRafue 7.\nNana com\u0268n\u0268 gobierno lloga uai anamo daje isoi it\u0268mac\u0268. Nana com\u0268n\u0268mo\ngobierno lloga uai daje isoi duide. Bie rafuedo jai\u00f1ed\u0268m\u0268emona jaca buna\nduere sefui\u00f1ena.\nRafue 8.\nGobierno lloga uaido jai\u00f1ed\u0268m\u0268emona bu duere sefuia, naiena raise\nsiadollena, juez d\u0268ne naim\u0268e jaillana buna rairui\u00f1ena.\nRafue 9.\nIlla\u0268com\u0268n\u0268d\u0268 jamai ebena buna ga\u0268ta\u00f1ena. Calabozomo, c\u00e1rcelmo jamai\nebena buna ui\u00f1ega. Ie na\u0268ra\u0268 motomona bud\u0268 jamai ebena dota\u00f1ega.\nRafue 10.\nBumo llog\u0268dua rafue ia, naie rafue dui\u00f1ena juez d\u0268ne naim\u0268ena uille,\nnaie rafue raise siadollena. Bainino iene f\u0268no\u00f1ena.\nRafue 11.\nBumo llog\u0268dua rafue ia, naie rafuena nia siado\u00f1enia, naim\u0268ena nia duere\nf\u0268no\u00f1ena. Juez d\u0268ne naie rafuena bainino siado\u00f1ena. Naimie d\u0268beimo\nit\u0268nona naim\u0268ena r\u0268idollena rairui\u00f1ena.\nNavui ie f\u0268noca nia rairui\u00f1ega rafue facaina birui naim\u0268ena duere\nf\u0268no\u00f1ena. Rairuica rafue bu f\u0268noia, ie f\u0268noca facaise duere sefuillac\u0268no\nba\u0268femo naim\u0268e duere sefui\u00f1ena.",
            "Image": "201fa95bb11b39ffcac74b740b6a996f"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Rafue 12.\nNagam\u0268e jofomo uri illa. Ie illa com\u0268n\u0268 d\u0268ga ic\u0268rafuena f\u0268no\u00f1ena. Bu\nnaim\u0268ena uri itata\u00f1enia, naim\u0268e jitaia, ie uri itata\u00f1ed\u0268m\u0268ena naim\u0268e\nllog\u0268doia, iena illa\u0268com\u0268n\u0268 rairui\u00f1ena. Bu naim\u0268e jeare \u00f1a\u0268a, naim\u0268e\njitaia, naim\u0268e jeare \u00f1a\u0268t\u0268m\u0268ena naim\u0268e llog\u0268doia, iena illa\u0268com\u0268n\u0268\nrairui\u00f1ena.\nRafue 13.\nIe na\u0268ra\u0268mo n\u0268ne bu macariacania, illa\u0268com\u0268n\u0268 naim\u0268ena rairui\u00f1ena. Ie\nna\u0268ra\u0268mo n\u0268ne ie jofo illana bu jitaia, illa\u0268com\u0268n\u0268 naim\u0268ena rairui\u00f1ena.\nJ\u0268a\u0268e na\u0268ra\u0268mo bu macariacania, illa\u0268com\u0268n\u0268 naim\u0268ena rairui\u00f1ena. Ab\u0268do\nie na\u0268ra\u0268mo naim\u0268e biacania, illa\u0268com\u0268n\u0268 naim\u0268ena rairui\u00f1ena.\nIlla\u0268com\u0268n\u0268 naim\u0268ena caid\u0268\u00f1ena.\nRafue 14.\nDuere sefuillamona j\u0268a\u0268e na\u0268ra\u0268mo nainomo duere sefui\u00f1ellena bu\njaiacania, illa\u0268com\u0268n\u0268 naim\u0268ena rairui\u00f1ena.\nMarai\u00f1ed\u0268c\u0268no f\u0268no\u00f1enia, naim\u0268e jaillana illa\u0268com\u0268n\u0268d\u0268 rairui\u00f1ena.\nRafue 15.\nNaga gobierno railla: -Nana ca\u0268 en\u0268ruemo it\u0268nod\u0268 ca\u0268 com\u0268n\u0268. Ca\u0268\nna\u0268ra\u0268mo duud\u0268mac\u0268 -railla.\nGobierno ie com\u0268n\u0268na oni dota\u00f1ena, j\u0268a\u0268e gobierno naimac\u0268na\nfei\u00f1oiacai\u00f1enia. Ca\u0268 na\u0268ra\u0268mo dui\u00f1ed\u0268o -illa\u0268com\u0268n\u0268 buna iese llo\u00f1ena.\nJ\u0268a\u0268e na\u0268ra\u0268 im\u0268ena bu jaiacania, illa\u0268com\u0268n\u0268 iena rairui\u00f1ena.\nRafue 16.\nIe a\u0268na illena, n\u0268e eim\u0268e r\u0268\u00f1ona oiacania, iena buna rairui\u00f1ena. N\u0268e\nisoide r\u0268\u00f1ona ollena buna rairui\u00f1ena. Ie \u0268ni illena, n\u0268e r\u0268\u00f1o ei\u00f1ai\u00f1o\n\u0268imana oiacania, iena buna rairui\u00f1ena. N\u0268e isoide \u0268imana ollena buna\nrairui\u00f1ena. Ua mei, uruia\u0268na ia\u0268maia\u0268 comuitajana buna rairui\u00f1ena.\nA\u0268na ollena, \u0268nina ollena, conimana jitaillanona iite.\nNaga \u0268ima ie a\u0268 d\u0268ga ia, naga r\u0268\u00f1o ie \u0268ni d\u0268ga ia, ie na\u0268ra\u0268\njuda\u0268si\u00f1eite, iaded\u0268 naga \u0268ima ie a\u0268\u00f1ede r\u0268\u00f1o d\u0268ga icabia, ie na\u0268ra\u0268d\u0268\njuda\u0268rite. Na\u0268mac\u0268 com\u0268n\u0268 uri illena, naimac\u0268 na\u0268ra\u0268a\u0268 juda\u0268si\u00f1ellena,\nnaga gobierno ie com\u0268n\u0268na canua.\nRafue 17.\nEn\u0268ruena bu namataacania, jofona bu namataacania, rana bu namataacania,\nilla\u0268com\u0268n\u0268 naim\u0268ena rairui\u00f1ena. Naga come iena namataacania, j\u0268a\u0268e\ncom\u0268n\u0268 d\u0268ga iena namataacania, illa\u0268com\u0268n\u0268 naim\u0268ena rairui\u00f1ena.\nBumona ie en\u0268ruena, bumona ie jofona, bumona ie rana jamai ebena\nba\u0268ro\u00f1ena.\nRafue 18.",
            "Image": "bbf59b5ca9ab29dbc659958cfcf6f739"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Bue isoide ramo ie comec\u0268na facaia, buna naim\u0268ena rairui\u00f1ena.\nJusi\u00f1amuina bu sedaacania, buna naim\u0268ena rairui\u00f1ena. N\u0268e isoid\u0268m\u0268ena bu\nsedaacania, buna naim\u0268ena rairui\u00f1ena. J\u0268a\u0268e ra\u0268uedo bu jaiacania, buna\nnaim\u0268e rairui\u00f1ena. J\u0268a\u0268e com\u0268n\u0268mo naim\u0268e \u0268\u0268nuacino lluana buna\nrairui\u00f1ena. Ie jo\u0268omo iena lloia, jino iena lloia, naim\u0268ena buna\nrairui\u00f1ena.\nRafue 19.\nN\u0268e isoide ramo ie comec\u0268 facaia, naim\u0268ena buna rairui\u00f1ena. Naim\u0268e\ncomec\u0268 facajac\u0268no muidona, naim\u0268e duere sefui\u00f1ena. J\u0268a\u0268e na\u0268ra\u0268mona bue\nisoide comec\u0268na facajac\u0268nona naim\u0268e fei\u00f1oiacania, j\u0268a\u0268e na\u0268ra\u0268mo bue\nisoide comec\u0268 facajac\u0268nona naim\u0268e oretaiacania, iena illa\u0268com\u0268n\u0268\nrairui\u00f1ena.\nRafue 20.\nJamai n\u0268e isoide rafue finollena com\u0268n\u0268 ofitaia, naimac\u0268na buna\nrairui\u00f1ena. N\u0268e isoide rafuemo bu duicania, iena buna rairui\u00f1ena.\nN\u0268e isoide rafuemo bu duiacai\u00f1enia. Iemo naim\u0268e dui\u00f1ena buna rairui\u00f1ena.\nRafue 21.\nNaim\u0268e jitaia, danomo ofillano, nagam\u0268e ie illa\u0268com\u0268n\u0268 n\u0268e isoi ie\nna\u0268ra\u0268 sedajac\u0268nod\u0268 siadoga. Naim\u0268e atona siadoiacai\u00f1enia, naim\u0268e\nfacaina j\u0268a\u0268m\u0268ed\u0268 iena siadolle. Ie illa\u0268com\u0268n\u0268r rafuena bu\nsiadoiacania, naim\u0268ena buna rairui\u00f1ena.\nIlla\u0268com\u0268n\u0268na bu jaiacania, iena buna rairui\u00f1ena.\nCom\u0268n\u0268 jitailla d\u0268ese illa\u0268com\u0268n\u0268d\u0268 nana com\u0268n\u0268na sedaja. Dajerie\nilla\u0268com\u0268n\u0268na jaillena, com\u0268n\u0268 d\u0268nena naimac\u0268na fetua. Nana com\u0268n\u0268\nuainino naimac\u0268na fetua. Naie illa\u0268com\u0268n\u0268 meidoll\u0268rui j\u0268a\u0268 lloga.\nRafue 22.\nSeguro social railla rafuemo nana com\u0268n\u0268 ja\u0268na\u0268a\u0268na. Naie rafuemona ie\ngobierno ucube illa d\u0268ese nagam\u0268e fei\u00f1ua. Naim\u0268e buena jitai raillano,\nnaim\u0268e comena jira, naim\u0268e uri illena, iese nagam\u0268e fei\u00f1ua.\nRafue 23.\nN\u0268e isoide rana bu ma\u0268j\u0268acania, naim\u0268ena buna rairui\u00f1ena. Mare ra\nillanomo naim\u0268e ma\u0268j\u0268a.\nMa\u0268j\u0268lle jaca illena, gobierno canua.\nJ\u0268a\u0268m\u0268e iema\u0268j\u0268amona \u0268bana fei\u00f1oia, naim\u0268e isoi bu ma\u0268j\u0268ia, ie\nma\u0268j\u0268amona \u0268bana raise fei\u00f1ua.\nNaim\u0268e comena jira, ie com\u0268n\u0268 buena jitai raillano, \u0268bana naim\u0268e raise\nfei\u00f1ua. Raise fei\u00f1o\u00f1enia, gobierno naim\u0268ena canua.\nRafue 24.\nMa\u0268j\u0268a fuilla mei, bu jafuier oiacania, naim\u0268ena buna rairui\u00f1ena:",
            "Image": "a56e3f4e0b505e7004878dbb3c88780e"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Com\u0268n\u0268na are ma\u0268j\u0268ta\u00f1ena, iaded\u0268 naimc\u0268 ma\u0268j\u0268acana d\u0268nori ma\u0268j\u0268a. Fiesta\nraillaruimo naimac\u0268 ma\u0268j\u0268ta\u00f1ena, iaded\u0268 nairui facaina \u0268baca.\nRafue 25.\nIe com\u0268n\u0268 buena jitai raillano, ie ma\u0268j\u0268mona nagam\u0268e \u0268bana fei\u00f1ua. Ie\ncom\u0268n\u0268 raise guillena, \u0268niroi illena, jofo raise illena, remedio ollena,\nie d\u0268ese \u0268bana fei\u00f1ua. Bu ma\u0268j\u0268nia, bu duia, bu fec\u0268\u00f1ona ia, bu\nua\u0268c\u0268mana jaia, ie ucube bumo i\u00f1enia, gobierno naim\u0268ena canua.\nRi\u00f1o jocua facaise gobierno nai\u00f1ai\u00f1ona canua. Gobierno naga uria\u0268na daje\nisoi canua. Moorede uruena canua. Na\u0268so moto oga urue daje isoi canua.\nRafue 26.\nNana uruiat escuelamo jaillana buna rairui\u00f1ena. Nano jailla a\u00f1os facaina\nibata\u00f1ena. Escuelamo nana uruiatjailla. Primaria fuillanona jin\u0268e\nescuelamo bu jaiacania, iena illaicom\u0268n\u0268 t rairui\u00f1ena. Rabena ui\u00f1ot\u0268no\nd\u0268ese nainomo fei\u00f1oga.\nEscuelamo naga rafuena raise f\u0268nuana profesor llofuega. Naga urue comena\njira, iese llofuega.\nNana conina nabairillana llofuega.\nRafue 27.\nN\u0268e isoide rafue ie na\u0268ra\u0268 f\u0268noia, nagam\u0268e nainomo jaillana illa\u0268com\u0268n\u0268\nrairui\u00f1ena. Naie rafue ite ie comec\u0268 ja\u0268sillena jira, iena rairui\u00f1ena.\nN\u0268e isoide rana bu cueia, naiemona dama naim\u0268e \u0268bana fei\u00f1uana buna\nrairui\u00f1ena.\nRafue 28.\nBie rabemo cuega rafue suillena buna rairui\u00f1ena. Nana com\u0268n\u0268 bie isoide\nsuille rafue illanomo ja\u0268na\u0268a\u0268na.\nRafue 29.\nDan\u0268 conin\u0268ri ie illanomo nagam\u0268e dajena ma\u0268j\u0268a, nagam\u0268e comena jira.\nIe gobierno lloga uai d\u0268ese nagam\u0268e ie jitaillac\u0268nona f\u0268nua. J\u0268a\u0268e\ncom\u0268n\u0268no ie comec\u0268na facajano iena f\u0268nua. Nana com\u0268n\u0268 uri illana iena\nf\u0268nua.\nUri illena Naciones Unidas lloga uaina buna jeare uacai\u00f1ena.\nRafue 30.\nBie rafuedo jaiacad\u0268nona buna rairui\u00f1ena. Bie rafue ui\u00f1uamona, bie\nrabemo lloga rafuena buna jamai\u00f1ena.",
            "Image": "b690f65b9c460a03d22376fa89b7e0a0"
        }
    }
}
