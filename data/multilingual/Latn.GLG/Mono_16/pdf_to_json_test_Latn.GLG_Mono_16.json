{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468152,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Declaraci\u00f3n Universal dos Dereitos das Persoas\nPre\u00e1mbulo\nA liberdade, a xustiza e a paz no mundo te\u00f1en por base o reco\u00f1ecemento\nda dignidade intr\u00ednseca e dos dereitos iguais e inalienables de t\u00f3dolos\nmembros da familia humana;\nO desco\u00f1ecemento e o menosprezo dos dereitos da persoa orixinaron actos\nde barbarie aldraxantes para a conciencia da humanidade; proclamouse,\ncomo a aspiraci\u00f3n m\u00e1is elevada da persoa, o advento dun mundo no que os\nseres humanos, liberados do temor e da miseria, disfruten da liberdade\nde palabra e da liberdade de crenzas;\nEsencial que os dereitos da persoa sexan protexidos por un r\u00edxime de\ndereito, co fin de que a persoa non se vexa compelida \u00f3 supremo recurso\nda rebeli\u00f3n contra a tiran\u00eda e a opresi\u00f3n;\nTam\u00e9n esencial promover o desenvolvemento de relaci\u00f3ns amigables entre\nas naci\u00f3ns;\nOs pobos das Naci\u00f3ns Unidas reafirmaron na Carta a s\u00faa fe nos dereitos\nfundamentais da persoa, na dignidade e o valor do ser humano e na\nigualdade de dereitos de homes e mulleres; declar\u00e1ronse resoltos a\npromover o progreso social e a elevar o nivel de vida dentro dun\nconcepto m\u00e1is amplo de liberdade;\nOs estados membros compromet\u00edronse a asegurar, en cooperaci\u00f3n coa\nOrganizaci\u00f3n das Naci\u00f3ns Unidas, o respecto universal e efectivo \u00f3s\ndereitos e liberdades fundamentais da persoa; e\nUnha concepci\u00f3n com\u00fan destes dereitos e liberdades \u00f3 da maior\nimportancia para o pleno cumprimento de dito compromiso;\nA Asemblea Xeral proclama a presente Declaraci\u00f3n Universal dos Dereitos\nda Persoa como ideal com\u00fan polo que t\u00f3dolos pobos e naci\u00f3ns se deben\nesforzar, para que tanto os individuos coma as instituci\u00f3ns,\ninspir\u00e1ndose constantemente nela, promovan, mediante o ensino e a\neducaci\u00f3n, o respecto a estes dereitos e liberdades, e aseguren, por\nmedidas progresivas de car\u00e1cter nacional e internacional, o seu\nreco\u00f1ecemento e aplicaci\u00f3n universais e efectivos, tanto entre os pobos\ndos estados membros coma entre os dos territorios colocados baixo a s\u00faa\nxurisdicci\u00f3n.\nArtigo 1\u00aa.\nT\u00f3dolos seres humanos nacen libres e iguais en dignidade e dereitos e,\ndotados como est\u00e1n de raz\u00f3n e conciencia, d\u00edbense comportar\nfraternalmente uns cos outros.\nArtigo 2\u00aa.\nToda persoa ten os dereitos e liberdades proclamados nesta Declaraci\u00f3n,\nsen distinci\u00f3n ningunha de raza, cor, sexo, idioma, relixi\u00f3n, opini\u00f3n\npol\u00edtica ou de calquera outra \u00edndole, orixe nacional ou social, posici\u00f3n",
            "Image": "6851a0b594a264fa9d90865d38b29768"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "econ\u00f3mica, nacemento ou calquera outra condici\u00f3n.\nAdemais, non se far\u00e1 ningunha distinci\u00f3n baseado na condici\u00f3n pol\u00edtica,\nxur\u00eddica ou internacional do pa\u00eds ou territoiro da xurisdicci\u00f3n do cal\ndependa unha persoa, tanto se se trata dun pa\u00eds independente coma dun\nterritorio baixo administraci\u00f3n fiduciaria, non aut\u00f3nomo ou sometido a\ncalquera outra limitaci\u00f3n de soberan\u00eda.\nArtigo 3\u00aa.\nTodo individuo ten dereito \u00e1 vida, \u00e1 liberdade e \u00e1 seguridade da s\u00faa\npersoa.\nArtigo 4\u00aa.\nNingu\u00edn estar\u00e1 sometido \u00e1 escravitude nin a servidume; a escravitude e a\ntrata de escravos est\u00e1 prohibida en t\u00f3dalas s\u00faas maneiras.\nArtigo 5\u00aa.\nNingu\u00edn ser\u00e1 sometido a torturas nin a penas ou tratos crueis, inhumanos\ne aldraxantes.\nArtigo 6\u00aa.\nTodo ser humano ten dereito, en t\u00f3dalas partes, \u00f3 reconecemento da s\u00faa\npersoalidade.\nArtigo 7\u00aa.\nTodos son iguais perante a lei e te\u00f1en, sen distincin, dereito \u00e1 igual\nprotecci\u00f3n da lei. Todos te\u00f1en dereito \u00e1 igual protecci\u00f3n contra todo\nacto discriminatorio que infrinxa esta Declaraci\u00f3n e contra toda\nprovocaci\u00f3n a tal acto.\nArtigo 8\u00aa.\nToda persoa ten dereito a un recurso efectivo, perante os tribunais\nnacionais competentes, que a ampare contra os actos que violen os seus\ndereitos fundamentais reco\u00f1ecidos pola constituci\u00f3n ou pola lei.\nArtigo 9\u00aa.\nNingu\u00edn poder\u00e1 ser arbitrariamente detido, preso nin desterrado.\nArtigo 10\u00aa.\nToda persoa ten dereito, en condici\u00f3ns de plena igualdade, a ser o\u00edda\npublicamente e con xustiza por un tribunal independente e imparcial,\npara determinar os seus dereitos e obrigas ou para o exame de calquera\nacusaci\u00f3n contra ela en materia penal.\nArtigo 11\u00aa.\nToda persoa acusada de delicto ten o dereito a que se presuma a s\u00faa\ninocencia mentres non se probe a s\u00faa culpabilidade, conforme \u00e1 lei e en\nxu\u00edzo p\u00fablico no que se lle asegurasen t\u00f3dalas garant\u00edas precisas para a",
            "Image": "e4c3fd12799537745ab0809a43c035ce"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "s\u00faa defensa.\nNingu\u00edn ser\u00e1 condenado por actos ou omisi\u00f3ns que no momento de se\ncometer non fosen delictivos segundo o dereito nacional ou\ninternacional. Tampouco se impor\u00e1 pena m\u00e1is grave que a aplicable no\nmomento de cometer o delicto.\nArtigo 12\u00aa.\nNingu\u00edn ser\u00e1 obxecto de inxerencias arbitrarias na s\u00faa vida privada, a\ns\u00faa familia, o seu domicilio ou a s\u00faa correspondencia, nin de ataques \u00e1\ns\u00faa honra ou \u00e1 s\u00faa reputaci\u00f3n. Toda persoa ten dereito \u00e1 protecci\u00f3n da\nlei contra estas inxerencias ou ataques.\nArtigo 13\u00aa.\nToda persoa ten dereito a circular libremente e a elixir a s\u00faa\nresidencia no territorio dun estado.\nToda persoa ten dereito a sa\u00edr de calquera pa\u00eds, incluso do propio, e a\nvoltar \u00f3 seu pa\u00eds.\nArtigo 14\u00aa.\nEn caso de persecuci\u00f3n, toda persoa ten dereito a buscar asilo, e a\ndisfrutar del, en calquera pa\u00eds.\nEste dereito non poder\u00e1 ser invocado contra unha acci\u00f3n xudicial\nrealmente orixinada por delictos com\u00fans ou por actos opostos \u00f3s\nprop\u00f3sitos e principios das Naci\u00f3ns Unidas.\nArtigo 15\u00aa.\nToda persoa ten dereito a unha nacionalidade.\nNingu\u00edn ser\u00e1 privado arbitrariamente da s\u00faa nacionalidade nin do dereito\na cambiar de nacionalidade.\nArtigo 16\u00aa.\nOs homes e as mulleres, a partir da idade n\u00fabil, te\u00f1en dereito, sen\nningunha restricci\u00f3n por motivos de raza, nacionalidade ou relixi\u00f3n, a\ncasar e fundar unha familia; disfrutar\u00e1n de iguais dereitos en canto \u00f3\nmatrimonio, durante o matrimonio e no caso de disoluci\u00f3n do matrimonio.\nS\u00f3 mediante libre e pleno consentimento dos futuros c\u00f3nxuxes se poder\u00e1\ncontraer o matrimonio.\nA familia \u00e9 o elemento natural e fundamental da sociedade e ten dereito\n\u00e1 protecci\u00f3n da sociedade e do estado.\nArtigo 17\u00aa.\nToda persoa ten dereito \u00e1 propiedade, individual e colectivamente.\nNingu\u00edn ser\u00e1 privado arbitrariamente da s\u00faa propiedade.",
            "Image": "ed1e8e512ba6594f2e81ef7e0879fde7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artigo 18\u00aa.\nToda persoa ten dereito \u00e1 liberdade de pensamento, de conciencia e de\nrelixi\u00f3n; este dereito incl\u00fae a liberdade de cambiar de relixi\u00f3n ou de\ncrenza, as\u00ed como a liberdade de manifestar a s\u00faa relixi\u00f3n ou a s\u00faa\ncrenza, individual e colectivamente, tanto en p\u00fablico coma en privado,\npolo ensino, a pr\u00e1ctica, o culto e a observancia.\nArtigo 19\u00aa.\nTodo individuo ten dereito \u00e1 liberdade de opini\u00f3n e de expresi\u00f3n; este\ndereito incl\u00fae o de non ser molestado por mor das s\u00faas opini\u00f3ns, o de\ninvestigar e recibir informaci\u00f3ns e opini\u00f3ns e o de difundilas, sen\nlimitaci\u00f3n de fronteiras, por calquera medio de expresi\u00f3n.\nArtigo 20\u00aa.\nToda persoa ten dereito \u00e1 liberdade de reuni\u00f3n e de asociaci\u00f3n\npac\u00edficas.\nNingu\u00edn poder\u00e1 ser obrigado a pertencer a unha asociaci\u00f3n.\nArtigo 21\u00aa.\nToda persoa ten dereito a participar no goberno do seu pa\u00eds,\ndirectamente ou por medio de representantes libremente escollidos.\nToda persoa ten dereito de acceso, en condici\u00f3ns de igualdade, \u00e1s\nfunci\u00f3ns p\u00fablicas do seu pa\u00eds.\nA vontade do pobo \u00f3 a base da autoridade do poder p\u00fablico; esta vontade\nexpresarase mediante elecci\u00f3ns aut\u00e9nticas que se haber\u00e1n de celebrar\nperiodicamente, por sufraxio universal e igual e por voto secreto ou\noutro procedemento equivalente que garanta a liberdade de voto.\nArtigo 22\u00aa.\nToda persoa, como membro da sociedade, ten dereito \u00e1 seguridade social e\na obter, mediante o esforzo nacional e a cooperaci\u00f3n internacional,\nhabida conta da organizaci\u00f3n e os recursos de cada estado, a\nsatisfacci\u00f3n dos dereitos econ\u00f3micos, sociais e culturais indispensables\n\u00e1 s\u00faa dignidade e \u00f3 libre desenvolvemento da s\u00faa personalidade.\nArtigo 23.\nToda persoa ten dereito \u00f3 traballo, \u00e1 libre elecci\u00f3n do seu traballo, a\ncondici\u00f3ns equitativas e satisfactorias de traballo e \u00e1 protecci\u00f3n\ncontra o desemprego.\nToda persoa ten dereito, sen ningunha discrminaci\u00f3n, a igual salario por\nigual traballo.\nToda persoa que traballa ten dereito a unha remuneraci\u00f3n equitativa e\nsatisfactoria, que lle asegure, as\u00ed como \u00e1 s\u00faa familia, unha existencia\nconforme \u00e1 dignidade humana e que ser\u00e1 completada, en caso necesario,\npor calquera outro medio de protecci\u00f3n social.",
            "Image": "43ad6bcae2f3518ee9c2e03380c0d0d5"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Toda persoa ten dereito a fundar sindicatos e a sindicarse para a\ndefensa dos seus intereses.\nArtigo 24\u00aa.\nToda persoa ten dereito \u00f3 descanso, \u00f3 gozo do tempo libre, a unha\nlimitaci\u00f3n razoable da duraci\u00f3n do traballo e a vacaci\u00f3ns peri\u00f3dicas\npagadas.\nArtigo 25\u00aa.\nToda persoa ten dereito a un nivel de vida axeitado que lle asegure, as\u00ed\ncomo \u00e1 s\u00faa familia, a sa\u00fade e o benestar, e en especial a alimentaci\u00f3n,\no vestido, a vivenda, a asistencia m\u00e9dica e os servicios sociais\nprecisos; ten tam\u00e9n dereito \u00f3s seguros en caso de desemprego,\nenfermidade, invalidez, vi\u00favez e vellez ou outros casos de perda dos\nseus medios de subsistencia por circunstancias independentes da s\u00faa\nvontade.\nA maternidade e a infancia te\u00f1en dereito a coidados e asistencia\nespeciais. T\u00f3dolos nenos e nenas, nacidos de matrimonio ou f\u00f3ra do\nmatrimonio, te\u00f1en dereito \u00e1 mesma protecci\u00f3n social.\nArtigo 26\u00aa.\nToda persoa ten dereito \u00e1 educaci\u00f3n. A educaci\u00f3n debe ser de balde, polo\nmenos no que atinxe \u00e1 instrucci\u00f3n elemental e fundamental. A instrucci\u00f3n\nelemental ser\u00e1 obrigatoria. A instrucci\u00f3n t\u00e9cnica e profesional haber\u00e1\nde ser xeneralizada; o acceso \u00f3s estudios superiores ser\u00e1 igual para\ntodos, en funci\u00f3n dos m\u00e9ritos respectivos.\nA educaci\u00f3n ter\u00e1 como obxectivo o pleno desenvolvemento da personalidade\nhumana e o fortalecemento do respecto \u00f3s dereitos da persoa e \u00e1s\nliberdades fundamentais; favorecer\u00e1 a comprensi\u00f3n, a tolerancia e a\namizade entre as naci\u00f3ns e t\u00f3dolos grupos \u00e9tnicos ou relixiosos;\npromover\u00e1 o desenvolvemento das actividades das Naci\u00f3ns Unidas para o\nmantemento da paz.\nOs pais te\u00f1en dereito preferente a escoller o tipo de educaci\u00f3n que se\nhaber\u00e1 de dar \u00f3s seus fillos.\nArtigo 27\u00aa.\nToda persoa ten dereito a tomar parte libremente na vida cultural da\ncomunidade, a gozar das artes e a participar no progreso cient\u00edfico e\nnos beneficios que del resulten.\nToda persoa ten dereito \u00e1 protecci\u00f3n dos intereses morais e materiais\nque lle correspondan por raz\u00f3ns das producci\u00f3ns cient\u00edficas, literarias\nou art\u00edsticas das que sexa autor.\nArtigo 28\u00aa.\nToda persoa ten dereito a que se estableza unha orde social e\ninternacional na que os dereitos e liberdades proclamados nesta\nDeclaraci\u00f3n se fagan plenamente efectivos.",
            "Image": "9a2d14e6214dc353b98a6eaddb32bdad"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artigo 29\u00aa.\nToda persoa ten deberes respecto \u00e1 comunidade, xa que s\u00f3 nela pode\ndesenvolver libre e plenamente a s\u00faa personalidade.\nNo exercicio dos seus dereitos e no disfrute das s\u00faas liberdades, toda\npersoa estar\u00e1 soamente suxeita \u00e1s limitaci\u00f3ns establecidas pola lei co\n\u00fanico fin de asegurar o reco\u00f1ecemento e o respecto dos dereitos e\nliberdades dos demais, e de satisfacer as xustas esixencias da moral, da\norde p\u00fablica e do benestar xeral nunha sociedade democr\u00e1tica.\nEstes dereitos e liberdades non poder\u00e1n ser, en ning\u00fan caso, exercidos\nen oposici\u00f3n \u00f3s prop\u00f3sitos e principios das Naci\u00f3ns Unidas.\nArtigo 30\u00aa.\nNada na presente Declaraci\u00f3n poder\u00e1 ser interpretado no sentido de que\nconfire alg\u00fan dereito \u00f3 estado, a un grupo ou a unha persoa, para\nemprender e desenvolver actividades ou realizar actos tendentes \u00e1\nsupresi\u00f3n de calquera dos dereitos e liberdades proclamadas nesta\nDeclaraci\u00f3n.",
            "Image": "f00022446bd357916c77fec7bd0118dc"
        }
    }
}
