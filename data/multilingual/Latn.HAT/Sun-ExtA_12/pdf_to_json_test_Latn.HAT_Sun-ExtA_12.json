{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468350,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Deklarasyon liniv\u00e8s\u00e8l Dwa Moun\nJou ki te 10 desanm 1948, Asanble Jeneral Nasyonzini te vote epi pwoklame Deklarasyon liniv\u00e8s\u00e8l sou Dwa Moun ki\nandedan ti liv sa a. Apre li fini f\u00e8 gwo j\u00e8s moun pa ka bliye sa a, Asanble Jeneral la te rek\u00f2mande tout peyi ki\nmanm Nasyonzini yo, pou yo pibliye Deklarasyon an epi f\u00e8 tout mwayen posib pou simaye li afiche li toupatou, f\u00e8\nmoun li ak f\u00e8 k\u00f2mante sou deklarasyon an, sitou nan lek\u00f2l ak l\u00f2t lokal kote yo f\u00e8 edikasyon moun, k\u00e8lkeswa\nsitiyasyon politik peyi yo oswa teritwa yo.\nEntwodiksyon\nL\u00e8 nou sonje ke desizyon rekon\u00e8t val\u00e8 chak moun genyen nan li menm-menm k\u00f2m moun, desizyon rekon\u00e8t tout moun gen\nmenm dwa egalego, dwa p\u00e8sonn pa ka wete nan men yo, desizyon sa a se veritab baz lib\u00e8te, veritab baz lajistis ak\nlap\u00e8 sou t\u00e8 a.\nL\u00e8 nou sonje ke inyorans ak mepri dwa moun, konn lak\u00f2z div\u00e8s move zak sovaj, zak ki revolte konsyans mezi moun sou\nt\u00e8 a, san nou pa bliye ke, pi gwo espwa nou k\u00f2m moun, s\u00e8ke yon jou va rive l\u00e8 chak kretyen-vivan va gen lib\u00e8te\nlapaw\u00f2l, lib\u00e8te pou li gen konviksyon p\u00e8sonel li, yon jou l\u00e8 tout moun va santi yo debarase ak lap\u00e8r\u00e8z ak lamiz\u00e8\nsou t\u00e8 a.\nL\u00e8 nou sonje nesesite pou gen yon seri r\u00e8gleman ki pou pwoteje dwa moun sou t\u00e8 a, dekwa pou l\u00e8z\u00f2m pa toujou santi\nyo oblije pran l\u00e8zam pou delivre t\u00e8t yo anba ch\u00e8f k ap kraze brize ak moun k ap f\u00e8 abi.\nL\u00e8 nou sonje nesesite pou nou ankouraje tout nasyon tabli relasyon bon zanmitay antre yo.\nL\u00e8 nou sonje ke nan batist\u00e8 Nasyonzini an menm, p\u00e8p peyi manm yo te retounen deklare ank\u00f2, ke yo gen lafwa nan dwa\nfondalnatal chak moun, lafwa nan diyite ak val\u00e8 chak kretyen-vivan, lafwa nan dwa egalego pou ni fanm, ni gason.\nL\u00e8 nou sonje ke tout peyi sa yo te pran pozisyon anfav\u00e8 pwogr\u00e8 sosyal sou t\u00e8 a, epi yo te pran desizyon pou f\u00e8\ntout moun sou t\u00e8 a jwenn plis lib\u00e8te ak pi bon kondisyon pou yo viv.\nL\u00e8 nou sonje ke peyi manm yo te pran angajman, pou yo kole t\u00e8t ak Nasyonzini, pou f\u00e8 respekte dwa moun ak lib\u00e8te\nki endispansab yo, toutbon vre, toupatou sou t\u00e8 a.\nL\u00e8 nou sonje jan li enp\u00f2tan pou tout moun s\u00f2ti dak\u00f2 sou sa dwa ak lib\u00e8te sa yo vle di, pou yo ka asepte angajman\nsa a nan tout sans li.\nAsanble Jeneral la pwoklarme:\nDeklarasyon Dwa Moun sa a f\u00e8t pou s\u00e8vi tankou pi gwo espwa pou tout moun, nan tout nasyon sou t\u00e8 a. Y ap eseye\nrealize li, yon fason, dekwa pou tout kretyen-vivan, tout enstitisyon ki f\u00e8 pati lasosyete, ka pran Deklarasyon sa\na k\u00f2m gid, nan ef\u00f2 y ap f\u00e8, pou yo s\u00e8vi ak edikasyon k\u00f2m mwayen pou f\u00e8 respekte dwa ak lib\u00e8te ki nan Deklarasyon\nsa a; nan ef\u00f2 y ap f\u00e8 pou yo tabli bon jan r\u00e8gleman, pou soutni Deklarasyon sa a, ni lakay yo ni l\u00f2t kote.\nR\u00e8gleman sa yo sipoze ranf\u00f2se, f\u00e8 rekon\u00e8t epi f\u00e8 aplike dwa ak lib\u00e8te ki nan Deklarasyon sa a, nan mitan\npopilasyon tout peyi manm Nasyonzini yo dab\u00f2 epi nan mitan popilasyon tout teritwa ki sou k\u00f2mannman yo.\nAtik 1\nTout moun sou t\u00e8 a f\u00e8t tou lib. Tout gen menm val\u00e8 (nan je lasosyete), tout moun gen menm dwa devan Lalwa. Tout\nmoun f\u00e8t ak yon bonsans, tout f\u00e8t ak yon konsyans epi youn f\u00e8t pou trete l\u00f2t tankou fr\u00e8 ak s\u00e8.\nAtik 2\nChak grenn moun sou t\u00e8 a f\u00e8t pou kapab benefisye lib\u00e8te ak dwa ki pwoklame nan Deklarasyon sila a, san okenn\ndiferans, tankou diferans ki baze sou ras, sou koul\u00e8 po, sou si se fanm oswa si se gason. Pa f\u00e8t pou gen okenn\ndiferans ki baze ni sou lang, ni sou relijyon, ni sou opinyon politik oswa l\u00f2t fason s\u00e8ten moun panse; ni pa dwe\ngen diferans ki baze sou nasyonalite moun, klas sosyal yo, rich\u00e8s yo, nan ki kondisyon paran yo te f\u00e8 yo; ni sou\nokenn l\u00f2t rezonman nan jan sa a.\nPa f\u00e8t pou gen okenn diferans non plis, ki gen rap\u00f2 ni ak sitiasyon politik, ni ak kalite rap\u00f2 relasyon diplomatik\nki egziste ant peyi kote moun nan ye a ak peyi kote moun nan s\u00f2ti a, kit se yon peyi oswa yon t\u00e8ritwa endepandan,\nkit li anba drapo yon l\u00f2t peyi, ki li gran moun lakay li, oswa t a gen k\u00e8k r\u00e8gleman ki limite pouvwa peyi sila a\npou li pran desizyon poukont li.\nAtik 3\nSe dwa chak moun pou li chache mwayen pou kons\u00e8ve lavi li, kons\u00e8ve lib\u00e8te li epi pwoteje t\u00e8t li.\nAtik 4\nP\u00e8sonn pa gen dwa f\u00e8 okenn moun tounen esklav ni f\u00f2se okenn moun f\u00e8 yon travay. Pa f\u00e8t pou gen ni esklavaj, ni\nkom\u00e8s esklav, k\u00e8lkeswa jan y ap f\u00e8t la.\nAtik 5\nYo pa gen dwa bat okenn moun, ni f\u00e8 li pase miz\u00e8, ni f\u00e8 li sibi l\u00f2t kalite soufrans pou f\u00e8 li p\u00e8di kontw\u00f2l li oswa\nf\u00e8 li sispann konsidere t\u00e8t li kom moun, f\u00e8 li tounen zonbi.\nAtik 6\nChak moun gen yon seri dwa Lalwa ba li. Dwa sila yo f\u00e8t pou respekte toupatou sou t\u00e8 a.",
            "Image": "a9f09fb00e4be4720b063e52552737fb"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Atik 7\nTout moun egalego devan Lalwa. Lalwa f\u00e8t pou bay tout moun menm pwoteksyon, san distenksyon. Lalwa f\u00e8t pou pwoteje\ntout moun menm jan, kont tout prejije ke deklarasyon sa a pa dak\u00f2 ak yo epi tout pwovokasyon ki ka kreye kalite\nprejije sa yo tou.\nAtik 8\nSe dwa tout moun pou otorite lajistis nan peyi kote y ap viv la, ba yo bon jan konkou pou anpeche yo viktim move\nzak ki dozado ak dwa Konstitisyon oswa Lalwa peyi a ba yo eke Dwa sa yo pesonn pa sipoze wete nan men yo.\nAtik 9\nYo pa gen dwa rete konsa pou yo arete yon moun, ni pou yo f\u00e8men li nan prizon ni pou yo ekzile li san k\u00f2z.\nAtik 10\nSe dwa chak moun ki par\u00e8t devan lajistis, pou yo tande k\u00f2z li menm jan ak pa tout l\u00f2t moun. K\u00f2z chak moun f\u00e8t pou\njije kl\u00e8, san paspouki, devan yon tribinal ki pa nan patipri. Se tribinal sa a ki pou f\u00e8 jijman sou dwa ak\nresponsablite moun nan. Se tribinal la tou ki pou deside si lalwa rekon\u00e8t te gen ase k\u00f2z pou yo mennen moun nan\ndevan lajistis.\nAtik 11\nNenp\u00f2t ki moun yo ta akize pou move zak, yo dwe konsidere moun nan inosan, jiskaske Lalwa vini rekon\u00e8t li k\u00f2m\nkoupab; oubyen apre yo fin tande k\u00f2z la nan yon tribinal piblik. Tribinal sa a dwe bay moun nan tout mwayen pou li\ndefann t\u00e8t li.\nYo pa f\u00e8t pou kondane okenn moun pout\u00e8t li te aji yon fason ki pa bon si, l\u00e8 moun nan t ap aji a pat ko gen okenn\nLwa nan peyi a, ni okenn Lwa ent\u00e8nasyonal ki te ko deklare moun nan pa gen dwa aji fason sa a. Menm jan an tou, yo\npa gen dwa bay okenn moun yon kondanasyon ki pi gwo pase sa Lalwa te fikse pou move zak la, l\u00e8 moun nan t ap kom\u00e8t\nli a.\nAtik 12\nP\u00e8sonn pa f\u00e8t pou fouye nan lavi prive okenn l\u00f2t moun, nan zaf\u00e8 fanmi li, ni nan sa k ap pase andedan lakay li.\nP\u00e8sonn pa gen dwa fouye nan l\u00e8t yon l\u00f2t moun ekri oswa l\u00e8t li resevwa, ni f\u00e8 anyen ki ka dezonore moun nan oswa f\u00e8\nli p\u00e8di repitasyon li. Chak moun gen dwa pou Lalwa ba li pwoteksyon kont zak fouyap\u00f2t ak medizan-malpalan sa yo.\nAtik 13\nChak moun gen dwa pou li sikile lib epi pou li chwazi ki b\u00f2 li vle abite nan peyi kote li'ap viv la.\nNenp\u00f2t ki moun f\u00e8t pou gen dwa pati kite nenp\u00f2t ki peyi, menm si se peyi pa li. Se dwa moun nan pou li retounen\nnan peyi li l\u00e8 lide li di li.\nAtik 14\nL\u00e8 gen p\u00e8sekisyon, tout moun gen dwa chache refij nan anbasad oswa teritwa yon l\u00f2t peyi. Se dwa tout moun pou yo\nbenefisye pwoteksyon sa a.\nDwa sa a pa valab si y'ap pouswiv moun nan pou yon krim Lalwa kondane, oswa pou k\u00e8k ajisman ki pa ale nan menm\nsans ak entansyon epi ak prensip Nasyonzini yo.\nAtik 15\nSe dwa chak kretyen-vivan pou li gen yon nasyonalite.\nP\u00e8sonn pa ka wete nasyonalite yon moun nan men li, ni retire dwa moun nan pou li chanje nasyonalite li.\nAtik 16\nDepi yon gason ak yon fi maj\u00e8, k\u00e8lkeswa ras yo nasyonalite yo oswa relijyon yo, yo gen dwa marye epi fonde yon\nfanmi. De moun sa yo toujou egalego tout tan yo ansanm epi menm l\u00e8 y ap kite.\nMaryaj la pa sa f\u00e8t san se pa ak lib konsantman 2 moun ki pral marye yo.\nMaryaj se asosiyasyon ki pi konsekan nan je lasosyete. Li f\u00e8t pou benefisye pwoteksyon lasosyete ak leta.\nAtik 17\nSe dwa chak moun pou li genyen yon byen, swa poukont li swa nan t\u00e8t ansanm ak l\u00f2t moun.\nP\u00e8sonn pa ka rete konsa pou li deside wete byen yon moun nan men li.\nAtik 18\nSe dwa chak moun pou li gen fason panse pa li, konviksyon ak relijyon lide li di li. Ak dwa sa a, chak moun sipoze\nlib chanje relijyon jan li vle, ak konviksyon li tou. Chak moun sanse lib f\u00e8 antrenman, f\u00e8 pratik, f\u00e8 s\u00e8vis ak\nseremoni pou manifeste relijyon oswa kwayans li. Li sanse lib f\u00e8 tout bagay sa yo, swa poukont li swa nan yon\ngwoup, kit se devan tout piblik la, kit se yon kote apa.",
            "Image": "77331754c7426e79f2c1688bdb8fcb01"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Atik 19\nSe dwa chak moun pou li gen fason panse pa li. Epi pou li gen dwa lapaw\u00f2l. Sa vle di tou, dwa pou pesonn pa ba li\npwobl\u00e8m pout\u00e8t jan li panse, epi li ka s\u00e8vi ak nenp\u00f2t kalite mwayen pou li mache chache, swa asepte, swa resevwa\nenf\u00f2masyon epi simaye yo trib\u00f2-bab\u00f2, ak tout kalite lide.\nAtik 20\nTout moun lib f\u00e8 reyinyon epi pran pa nan asosiyasyon san zam.\nYo pa gen dvva oblije p\u00e8sonn vini manm okenn asosiyasyon .\nAtik 21\nTout moun gen dwa patisipe nan direksyon zaf\u00e8 piblik peyi li. Gen 2 fason moun nan ka patisipe: swa li chache\nantre li menm-menm nan yon administrasyon Leta; swa li pran pa nan yon eleksyon lib, pou chwazi moun ki pou dirije\nonon li.\nTout moun gen dwa chache yon dj\u00f2b epi jwenn nan Leta san parenn, ni piston.\nSe sou volonte p\u00e8p tout pouvwa ak otorite piblik repoze. Volonte sa a f\u00e8t pou manifeste nan eleksyon on\u00e8t, ki ta\ndwe f\u00e8t nan yon dat fiks, kote chak sitwayen gen lib\u00e8te vote nan sans li vle. Volonte p\u00e8p la gen dwa manifeste tou\nnan nenp\u00f2t l\u00f2t demach ki sanble ak eleksyon, kote chak sitwayen lib f\u00e8 chwa ki nan gou li\nAtik 22\nSe dwa chak moun, k\u00f2m manm nan sosyete a, pou Leta ba li garanti sekirite sosyal, sa vle di, mwayen pou li satisf\u00e8\ntout bezwen ekonomik, sosyal ak kiltir\u00e8l ki endispansab pou li pa p\u00e8di diyite li k\u00f2m moun epi pou devlope\np\u00e8sonalite li al\u00e8z. Demach pou jwenn sekirite sosyal sa a gen dwa f\u00e8t av\u00e8k konkou ajans ki tabli nan yon peyi oswa\nav\u00e8k konkou k\u00e8k ajans ent\u00e8nasyonal, selon f\u00f2m \u00f2ganizasyon ak resous chak peyi.\nAtik 23\nChak moun gen dwa travay, dwa pou li deside ki travay li vle f\u00e8 o li pa vle f\u00e8. Se dwa li pou li travay nan bon\nkondisyon ki pa kont enter\u00e8 li epi ki pwoteje li.\nSe dwa tout moun ki f\u00e8 menm kalite ak menm kantite travay, pou yo touche menm sal\u00e8, san paspouki.\nSe dwa chak moun k ap travay pou li touche sal\u00e8 ki koresponn ak travay li ap f\u00e8 a. Li f\u00e8t pou touche dekwa pou li\nmenm ak tout fanmi li ka mennen yon vi respektab. Chak fwa gen posiblite yo f\u00e8t pou ta ajoute tout l\u00f2t mwayen\npwoteksyon sosyal ki genyen sou sal\u00e8 sa a.\nTout moun gen dwa f\u00e8 kolonn ak l\u00f2t moun pou fonde sendika oswa antre nan sendika ki la deja pou defann enter\u00e8 yo.\nAtik 24\nTout moun gen dwa pran repo epi jwenn tan pou li anmize li. Se dwa moun nan pou li pa travay depase limit epi pou\nli gen pery\u00f2d konje peye si li se yon anplwaye.\nAtik 25\nSe dwa chak moun pou li\nlojman, swen medikal ak\ndonmaj, lanm\u00f2 mari oswa\nmwayen li te genyen pou\ngen ase mwayen pou li bay t\u00e8t li ak fanmi li tout kalite swen neses\u00e8 tankou manje, rad,\ntout l\u00f2t s\u00e8vis sosyal ki neses\u00e8. Se dwa chak moun pou li gen yon api pou ka maladi,\nlanm\u00f2 madanm, vyey\u00e8s, nenp\u00f2t l\u00f2t ka oswa sikonstans kalamite ki ta vin f\u00e8 moun nan p\u00e8di\nli viv.\nSe dwa fi k ap akouche ak ti bebe nan kouch\u00e8t pou yo jwenn asistans ak pwoteksyon espesyal. Tout ti moun, pitit\nlejitim kou pitit dey\u00f2, f\u00e8t pou benefisye menm pwoteksyon an.\nAtik 26\nSe dwa tout moun pou y'al lek\u00f2l. Lek\u00f2l leta f\u00e8t pou gratis sitou lek\u00f2l elemant\u00e8 ak lek\u00f2l fondamantal. Lek\u00f2l\nelemant\u00e8 f\u00e8t pou obligatwa. Lek\u00f2l teknik ak lek\u00f2l pwofesyon\u00e8l f\u00e8t pou alap\u00f2te tout moun. Epi posiblite antre nan\niniv\u00e8site ta dwe egziste pou tout moun, selon kapasite etid yo.\nEdikasyon f\u00e8t pou vize devlopman p\u00e8sonalite moun epi ranf\u00f2se resp\u00e8 Dwa Moun ak lib\u00e8te ki endispansab yo. Li f\u00e8t\npou fasilite antant, tolerans ak zanmitay fleri nan mitan tout peyi, tout kalite ras moun tout kalite relijyon.\nEdikasyon f\u00e8t pou ede Nasyonzini travay pou mentni lap\u00e8 sou t\u00e8 a.\nManman ak papa se premye moun ki gen dwa deside ki kalite edikasyon yo ta renmen pitit yo resevwa.\nAtik 27\nSe dwa chak moun pou li deside pran pa nan aktivite kiltir\u00e8l kominote a, jwi nan sa atis ak atisan ka ofri. Se dwa\nli tou, pou li patisipe nan pwogr\u00e8 lasyans, ap f\u00e8 epi pou li benefisye tou nan avantaj aktivite sa yo pote.\nChak moun gen dwa defann enter\u00e8 lalwa rekon\u00e8t li genyen ak l\u00f2t avantaj vizib ki s\u00f2ti nan nenp\u00f2t ki aktivite\nlasyans osinon travay atis ak intelekty\u00e8l k ap ekri liv.\nAtik 28",
            "Image": "0c49feb275487b7efce528b84fc0e8c3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Se dwa chak moun pou li f\u00e8 presyon sou lasosyete, ni nan peyi li, ni nan l\u00f2t peyi, pou lasosyete ranje zaf\u00e8 yo yon\nfason, dekwa pou dwa ak lib\u00e8te y ap pale non Deklarasyon Dwa Moun sa a, ka reyalize tout bon vre.\nAtik 29\nChak kretyen-vivan gen yon seri obligasyon anv\u00e8 kominote kote li ap viv la. Paske kominote a se s\u00e8l kote li kapab\nal\u00e8z pou li devlope p\u00e8sonalite li tout bon vre.\nL\u00e8 yon moun ap egz\u00e8se dwa ak lib\u00e8te li, li pa f\u00e8t pou gen l\u00f2t limit ke sa Lalwa fikse, pou anpeche moun nan\npilonnen dwa l\u00f2t moun epi pou f\u00e8 li obeyi tout prensip ki la pou f\u00e8 respekte Lalwa, respekte l\u00f2d piblik epi\nrespekte byenn\u00e8z l\u00f2t moun nan yon sosyete kote yo pratike demokrasi.\nKelkeswa sikonstans ki ta prezante, dwa ak lib\u00e8te sa yo pa ka s\u00e8vi pou f\u00e8 anyen ki an dezak\u00f2 ak vizyon epi ak\nprensip Nasyonzini yo.\nAtik 30\nPa gen youn nan dispozisyon ki nan Deklarasyon sa a, yo ka bay yon sans ki pou ta otorize yon nasyon, yon gwoup\nmoun, oswa yon endividi mennen yon aktivite oswa kom\u00e8t yon zak k ap chache detwi dwa ak lib\u00e8te ki nan Deklarasyon\nsila a.",
            "Image": "3cb7280fa33e2deafd0069ba885e8908"
        }
    }
}
