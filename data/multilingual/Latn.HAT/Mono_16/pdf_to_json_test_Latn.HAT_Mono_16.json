{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468262,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Deklarasyon linivèsèl Dwa Moun\nJou ki te 10 desanm 1948, Asanble Jeneral Nasyonzini te vote epi\npwoklame Deklarasyon linivèsèl sou Dwa Moun ki andedan ti liv sa a. Apre\nli fini fè gwo jès moun pa ka bliye sa a, Asanble Jeneral la te\nrekòmande tout peyi ki manm Nasyonzini yo, pou yo pibliye Deklarasyon an\nepi fè tout mwayen posib pou simaye li afiche li toupatou, fè moun li ak\nfè kòmante sou deklarasyon an, sitou nan lekòl ak lòt lokal kote yo fè\nedikasyon moun, kèlkeswa sitiyasyon politik peyi yo oswa teritwa yo.\nEntwodiksyon\nLè nou sonje ke desizyon rekonèt valè chak moun genyen nan li menm-menm\nkòm moun, desizyon rekonèt tout moun gen menm dwa egalego, dwa pèsonn pa\nka wete nan men yo, desizyon sa a se veritab baz libète, veritab baz\nlajistis ak lapè sou tè a.\nLè nou sonje ke inyorans ak mepri dwa moun, konn lakòz divès move zak\nsovaj, zak ki revolte konsyans mezi moun sou tè a, san nou pa bliye ke,\npi gwo espwa nou kòm moun, sèke yon jou va rive lè chak kretyen-vivan va\ngen libète lapawòl, libète pou li gen konviksyon pèsonel li, yon jou lè\ntout moun va santi yo debarase ak lapèrèz ak lamizè sou tè a.\nLè nou sonje nesesite pou gen yon seri règleman ki pou pwoteje dwa moun\nsou tè a, dekwa pou lèzòm pa toujou santi yo oblije pran lèzam pou\ndelivre tèt yo anba chèf k ap kraze brize ak moun k ap fè abi.\nLè nou sonje nesesite pou nou ankouraje tout nasyon tabli relasyon bon\nzanmitay antre yo.\nLè nou sonje ke nan batistè Nasyonzini an menm, pèp peyi manm yo te\nretounen deklare ankò, ke yo gen lafwa nan dwa fondalnatal chak moun,\nlafwa nan diyite ak valè chak kretyen-vivan, lafwa nan dwa egalego pou\nni fanm, ni gason.\nLè nou sonje ke tout peyi sa yo te pran pozisyon anfavè pwogrè sosyal\nsou tè a, epi yo te pran desizyon pou fè tout moun sou tè a jwenn plis\nlibète ak pi bon kondisyon pou yo viv.\nLè nou sonje ke peyi manm yo te pran angajman, pou yo kole tèt ak\nNasyonzini, pou fè respekte dwa moun ak libète ki endispansab yo,\ntoutbon vre, toupatou sou tè a.\nLè nou sonje jan li enpòtan pou tout moun sòti dakò sou sa dwa ak libète\nsa yo vle di, pou yo ka asepte angajman sa a nan tout sans li.\nAsanble Jeneral la pwoklarme:\nDeklarasyon Dwa Moun sa a fèt pou sèvi tankou pi gwo espwa pou tout\nmoun, nan tout nasyon sou tè a. Y ap eseye realize li, yon fason, dekwa\npou tout kretyen-vivan, tout enstitisyon ki fè pati lasosyete, ka pran\nDeklarasyon sa a kòm gid, nan efò y ap fè, pou yo sèvi ak edikasyon kòm\nmwayen pou fè respekte dwa ak libète ki nan Deklarasyon sa a; nan efò y\nap fè pou yo tabli bon jan règleman, pou soutni Deklarasyon sa a, ni\nlakay yo ni lòt kote. Règleman sa yo sipoze ranfòse, fè rekonèt epi fè",
            "Image": "9146483842daa9009b82422dbcf46ad4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "aplike dwa ak libète ki nan Deklarasyon sa a, nan mitan popilasyon tout\npeyi manm Nasyonzini yo dabò epi nan mitan popilasyon tout teritwa ki\nsou kòmannman yo.\nAtik 1\nTout moun sou tè a fèt tou lib. Tout gen menm valè (nan je lasosyete),\ntout moun gen menm dwa devan Lalwa. Tout moun fèt ak yon bonsans, tout\nfèt ak yon konsyans epi youn fèt pou trete lòt tankou frè ak sè.\nAtik 2\nChak grenn moun sou tè a fèt pou kapab benefisye libète ak dwa ki\npwoklame nan Deklarasyon sila a, san okenn diferans, tankou diferans ki\nbaze sou ras, sou koulè po, sou si se fanm oswa si se gason. Pa fèt pou\ngen okenn diferans ki baze ni sou lang, ni sou relijyon, ni sou opinyon\npolitik oswa lòt fason sèten moun panse; ni pa dwe gen diferans ki baze\nsou nasyonalite moun, klas sosyal yo, richès yo, nan ki kondisyon paran\nyo te fè yo; ni sou okenn lòt rezonman nan jan sa a.\nPa fèt pou gen okenn diferans non plis, ki gen rapò ni ak sitiasyon\npolitik, ni ak kalite rapò relasyon diplomatik ki egziste ant peyi kote\nmoun nan ye a ak peyi kote moun nan sòti a, kit se yon peyi oswa yon\ntèritwa endepandan, kit li anba drapo yon lòt peyi, ki li gran moun\nlakay li, oswa t a gen kèk règleman ki limite pouvwa peyi sila a pou li\npran desizyon poukont li.\nAtik 3\nSe dwa chak moun pou li chache mwayen pou konsève lavi li, konsève\nlibète li epi pwoteje tèt li.\nAtik 4\nPèsonn pa gen dwa fè okenn moun tounen esklav ni fòse okenn moun fè yon\ntravay. Pa fèt pou gen ni esklavaj, ni komès esklav, kèlkeswa jan y ap\nfèt la.\nAtik 5\nYo pa gen dwa bat okenn moun, ni fè li pase mizè, ni fè li sibi lòt\nkalite soufrans pou fè li pèdi kontwòl li oswa fè li sispann konsidere\ntèt li kom moun, fè li tounen zonbi.\nAtik 6\nChak moun gen yon seri dwa Lalwa ba li. Dwa sila yo fèt pou respekte\ntoupatou sou tè a.\nAtik 7\nTout moun egalego devan Lalwa. Lalwa fèt pou bay tout moun menm\npwoteksyon, san distenksyon. Lalwa fèt pou pwoteje tout moun menm jan,\nkont tout prejije ke deklarasyon sa a pa dakò ak yo epi tout pwovokasyon\nki ka kreye kalite prejije sa yo tou.",
            "Image": "c5ecb32ec4a07df903df303599ccfe31"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Atik 8\nSe dwa tout moun pou otorite lajistis nan peyi kote y ap viv la, ba yo\nbon jan konkou pou anpeche yo viktim move zak ki dozado ak dwa\nKonstitisyon oswa Lalwa peyi a ba yo eke Dwa sa yo pesonn pa sipoze wete\nnan men yo.\nAtik 9\nYo pa gen dwa rete konsa pou yo arete yon moun, ni pou yo fèmen li nan\nprizon ni pou yo ekzile li san kòz.\nAtik 10\nSe dwa chak moun ki parèt devan lajistis, pou yo tande kòz li menm jan\nak pa tout lòt moun. Kòz chak moun fèt pou jije klè, san paspouki, devan\nyon tribinal ki pa nan patipri. Se tribinal sa a ki pou fè jijman sou\ndwa ak responsablite moun nan. Se tribinal la tou ki pou deside si lalwa\nrekonèt te gen ase kòz pou yo mennen moun nan devan lajistis.\nAtik 11\nNenpòt ki moun yo ta akize pou move zak, yo dwe konsidere moun nan\ninosan, jiskaske Lalwa vini rekonèt li kòm koupab; oubyen apre yo fin\ntande kòz la nan yon tribinal piblik. Tribinal sa a dwe bay moun nan\ntout mwayen pou li defann tèt li.\nYo pa fèt pou kondane okenn moun poutèt li te aji yon fason ki pa bon\nsi, lè moun nan t ap aji a pat ko gen okenn Lwa nan peyi a, ni okenn Lwa\nentènasyonal ki te ko deklare moun nan pa gen dwa aji fason sa a. Menm\njan an tou, yo pa gen dwa bay okenn moun yon kondanasyon ki pi gwo pase\nsa Lalwa te fikse pou move zak la, lè moun nan t ap komèt li a.\nAtik 12\nPèsonn pa fèt pou fouye nan lavi prive okenn lòt moun, nan zafè fanmi\nli, ni nan sa k ap pase andedan lakay li. Pèsonn pa gen dwa fouye nan\nlèt yon lòt moun ekri oswa lèt li resevwa, ni fè anyen ki ka dezonore\nmoun nan oswa fè li pèdi repitasyon li. Chak moun gen dwa pou Lalwa ba\nli pwoteksyon kont zak fouyapòt ak medizan-malpalan sa yo.\nAtik 13\nChak moun gen dwa pou li sikile lib epi pou li chwazi ki bò li vle abite\nnan peyi kote li'ap viv la.\nNenpòt ki moun fèt pou gen dwa pati kite nenpòt ki peyi, menm si se peyi\npa li. Se dwa moun nan pou li retounen nan peyi li lè lide li di li.\nAtik 14\nLè gen pèsekisyon, tout moun gen dwa chache refij nan anbasad oswa\nteritwa yon lòt peyi. Se dwa tout moun pou yo benefisye pwoteksyon sa a.\nDwa sa a pa valab si y'ap pouswiv moun nan pou yon krim Lalwa kondane,\noswa pou kèk ajisman ki pa ale nan menm sans ak entansyon epi ak prensip",
            "Image": "65a48769a107da90acca4c3a3a11acfe"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nasyonzini yo.\nAtik 15\nSe dwa chak kretyen-vivan pou li gen yon nasyonalite.\nPèsonn pa ka wete nasyonalite yon moun nan men li, ni retire dwa moun\nnan pou li chanje nasyonalite li.\nAtik 16\nDepi yon gason ak yon fi majè, kèlkeswa ras yo nasyonalite yo oswa\nrelijyon yo, yo gen dwa marye epi fonde yon fanmi. De moun sa yo toujou\negalego tout tan yo ansanm epi menm lè y ap kite.\nMaryaj la pa sa fèt san se pa ak lib konsantman 2 moun ki pral marye yo.\nMaryaj se asosiyasyon ki pi konsekan nan je lasosyete. Li fèt pou\nbenefisye pwoteksyon lasosyete ak leta.\nAtik 17\nSe dwa chak moun pou li genyen yon byen, swa poukont li swa nan tèt\nansanm ak lòt moun.\nPèsonn pa ka rete konsa pou li deside wete byen yon moun nan men li.\nAtik 18\nSe dwa chak moun pou li gen fason panse pa li, konviksyon ak relijyon\nlide li di li. Ak dwa sa a, chak moun sipoze lib chanje relijyon jan li\nvle, ak konviksyon li tou. Chak moun sanse lib fè antrenman, fè pratik,\nfè sèvis ak seremoni pou manifeste relijyon oswa kwayans li. Li sanse\nlib fè tout bagay sa yo, swa poukont li swa nan yon gwoup, kit se devan\ntout piblik la, kit se yon kote apa.\nAtik 19\nSe dwa chak moun pou li gen fason panse pa li. Epi pou li gen dwa\nlapawòl. Sa vle di tou, dwa pou pesonn pa ba li pwoblèm poutèt jan li\npanse, epi li ka sèvi ak nenpòt kalite mwayen pou li mache chache, swa\nasepte, swa resevwa enfòmasyon epi simaye yo tribò-babò, ak tout kalite\nlide.\nAtik 20\nTout moun lib fè reyinyon epi pran pa nan asosiyasyon san zam.\nYo pa gen dvva oblije pèsonn vini manm okenn asosiyasyon .\nAtik 21\nTout moun gen dwa patisipe nan direksyon zafè piblik peyi li. Gen 2\nfason moun nan ka patisipe: swa li chache antre li menm-menm nan yon\nadministrasyon Leta; swa li pran pa nan yon eleksyon lib, pou chwazi\nmoun ki pou dirije onon li.",
            "Image": "02093b399436d91055212d0fccc3b898"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tout moun gen dwa chache yon djòb epi jwenn nan Leta san parenn, ni\npiston.\nSe sou volonte pèp tout pouvwa ak otorite piblik repoze. Volonte sa a\nfèt pou manifeste nan eleksyon onèt, ki ta dwe fèt nan yon dat fiks,\nkote chak sitwayen gen libète vote nan sans li vle. Volonte pèp la gen\ndwa manifeste tou nan nenpòt lòt demach ki sanble ak eleksyon, kote chak\nsitwayen lib fè chwa ki nan gou li\nAtik 22\nSe dwa chak moun, kòm manm nan sosyete a, pou Leta ba li garanti\nsekirite sosyal, sa vle di, mwayen pou li satisfè tout bezwen ekonomik,\nsosyal ak kiltirèl ki endispansab pou li pa pèdi diyite li kòm moun epi\npou devlope pèsonalite li alèz. Demach pou jwenn sekirite sosyal sa a\ngen dwa fèt avèk konkou ajans ki tabli nan yon peyi oswa avèk konkou kèk\najans entènasyonal, selon fòm òganizasyon ak resous chak peyi.\nAtik 23\nChak moun gen dwa travay, dwa pou li deside ki travay li vle fè o li pa\nvle fè. Se dwa li pou li travay nan bon kondisyon ki pa kont enterè li\nepi ki pwoteje li.\nSe dwa tout moun ki fè menm kalite ak menm kantite travay, pou yo touche\nmenm salè, san paspouki.\nSe dwa chak moun k ap travay pou li touche salè\nli ap fè a. Li fèt pou touche dekwa pou li menm\nmennen yon vi respektab. Chak fwa gen posiblite\ntout lòt mwayen pwoteksyon sosyal ki genyen sou\nki koresponn ak travay\nak tout fanmi li ka\nyo fèt pou ta ajoute\nsalè sa a.\nTout moun gen dwa fè kolonn ak lòt moun pou fonde sendika oswa antre nan\nsendika ki la deja pou defann enterè yo.\nAtik 24\nTout moun gen dwa pran repo epi jwenn tan pou li anmize li. Se dwa moun\nnan pou li pa travay depase limit epi pou li gen peryòd konje peye si li\nse yon anplwaye.\nAtik 25\nSe dwa chak moun pou li gen ase mwayen pou li bay tèt li ak fanmi li\ntout kalite swen nesesè tankou manje, rad, lojman, swen medikal ak tout\nlòt sèvis sosyal ki nesesè. Se dwa chak moun pou li gen yon api pou ka\nmaladi, donmaj, lanmò mari oswa lanmò madanm, vyeyès, nenpòt lòt ka oswa\nsikonstans kalamite ki ta vin fè moun nan pèdi mwayen li te genyen pou\nli viv.\nSe dwa fi k ap akouche ak ti bebe nan kouchèt pou yo jwenn asistans ak\npwoteksyon espesyal. Tout ti moun, pitit lejitim kou pitit deyò, fèt pou\nbenefisye menm pwoteksyon an.\nAtik 26",
            "Image": "b7b8c44e5a287bed4172b4cd99da6cd0"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Se dwa tout moun pou y'al lekòl. Lekòl leta fèt pou gratis sitou lekòl\nelemantè ak lekòl fondamantal. Lekòl elemantè fèt pou obligatwa. Lekòl\nteknik ak lekòl pwofesyonèl fèt pou alapòte tout moun. Epi posiblite\nantre nan inivèsite ta dwe egziste pou tout moun, selon kapasite etid\nyo.\nEdikasyon fèt pou vize devlopman pèsonalite moun epi ranfòse respè Dwa\nMoun ak libète ki endispansab yo. Li fèt pou fasilite antant, tolerans\nak zanmitay fleri nan mitan tout peyi, tout kalite ras moun tout kalite\nrelijyon. Edikasyon fèt pou ede Nasyonzini travay pou mentni lapè sou tè\na.\nManman ak papa se premye moun ki gen dwa deside ki kalite edikasyon yo\nta renmen pitit yo resevwa.\nAtik 27\nSe dwa chak moun pou li deside pran pa nan aktivite kiltirèl kominote a,\njwi nan sa atis ak atisan ka ofri. Se dwa li tou, pou li patisipe nan\npwogrè lasyans, ap fè epi pou li benefisye tou nan avantaj aktivite sa\nyo pote.\nChak moun gen dwa defann enterè lalwa rekonèt li genyen ak lòt avantaj\nvizib ki sòti nan nenpòt ki aktivite lasyans osinon travay atis ak\nintelektyèl k ap ekri liv.\nAtik 28\nSe dwa chak moun pou li fè presyon sou lasosyete, ni nan peyi li, ni nan\nlòt peyi, pou lasosyete ranje zafè yo yon fason, dekwa pou dwa ak libète\ny ap pale non Deklarasyon Dwa Moun sa a, ka reyalize tout bon vre.\nAtik 29\nChak kretyen-vivan gen yon seri obligasyon anvè kominote kote li ap viv\nla. Paske kominote a se sèl kote li kapab alèz pou li devlope pèsonalite\nli tout bon vre.\nLè yon moun ap egzèse dwa ak libète li, li pa fèt pou gen lòt limit ke\nsa Lalwa fikse, pou anpeche moun nan pilonnen dwa lòt moun epi pou fè li\nobeyi tout prensip ki la pou fè respekte Lalwa, respekte lòd piblik epi\nrespekte byennèz lòt moun nan yon sosyete kote yo pratike demokrasi.\nKelkeswa sikonstans ki ta prezante, dwa ak libète sa yo pa ka sèvi pou\nfè anyen ki an dezakò ak vizyon epi ak prensip Nasyonzini yo.\nAtik 30\nPa gen youn nan dispozisyon ki nan Deklarasyon sa a, yo ka bay yon sans\nki pou ta otorize yon nasyon, yon gwoup moun, oswa yon endividi mennen\nyon aktivite oswa komèt yon zak k ap chache detwi dwa ak libète ki nan\nDeklarasyon sila a.",
            "Image": "59b333d7c196b7912fb9b294e329e2f2"
        }
    }
}
