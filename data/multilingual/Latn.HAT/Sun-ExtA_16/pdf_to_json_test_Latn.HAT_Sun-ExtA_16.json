{
    "MetaData": {
        "Author": null,
        "Creation_Date": 1581468367,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "3b29a372b7ec965b8ef00576d40f77cf",
            "Index": 0,
            "Label": "1",
            "Size": [
                595.0,
                842.0
            ],
            "Text": "Deklarasyon linivèsèl Dwa Moun\nJou ki te 10 desanm 1948, Asanble Jeneral Nasyonzini te vote epi pwoklame Deklarasyon\nlinivèsèl sou Dwa Moun ki andedan ti liv sa a. Apre li fini fè gwo jès moun pa ka bliye\nsa a, Asanble Jeneral la te rekòmande tout peyi ki manm Nasyonzini yo, pou yo pibliye\nDeklarasyon an epi fè tout mwayen posib pou simaye li afiche li toupatou, fè moun li ak\nfè kòmante sou deklarasyon an, sitou nan lekòl ak lòt lokal kote yo fè edikasyon moun,\nkèlkeswa sitiyasyon politik peyi yo oswa teritwa yo.\nEntwodiksyon\nLè nou sonje ke desizyon rekonèt valè chak moun genyen nan li menm-menm kòm moun,\ndesizyon rekonèt tout moun gen menm dwa egalego, dwa pèsonn pa ka wete nan men yo,\ndesizyon sa a se veritab baz libète, veritab baz lajistis ak lapè sou tè a.\nLè nou sonje ke inyorans ak mepri dwa moun, konn lakòz divès move zak sovaj, zak ki\nrevolte konsyans mezi moun sou tè a, san nou pa bliye ke, pi gwo espwa nou kòm moun,\nsèke yon jou va rive lè chak kretyen-vivan va gen libète lapawòl, libète pou li gen\nkonviksyon pèsonel li, yon jou lè tout moun va santi yo debarase ak lapèrèz ak lamizè\nsou tè a.\nLè nou sonje nesesite pou gen yon seri règleman ki pou pwoteje dwa moun sou tè a, dekwa\npou lèzòm pa toujou santi yo oblije pran lèzam pou delivre tèt yo anba chèf k ap kraze\nbrize ak moun k ap fè abi.\nLè nou sonje nesesite pou nou ankouraje tout nasyon tabli relasyon bon zanmitay antre\nyo.\nLè nou sonje ke nan batistè Nasyonzini an menm, pèp peyi manm yo te retounen deklare\nankò, ke yo gen lafwa nan dwa fondalnatal chak moun, lafwa nan diyite ak valè chak\nkretyen-vivan, lafwa nan dwa egalego pou ni fanm, ni gason.\nLè nou sonje ke tout peyi sa yo te pran pozisyon anfavè pwogrè sosyal sou tè a, epi yo\nte pran desizyon pou fè tout moun sou tè a jwenn plis libète ak pi bon kondisyon pou yo\nviv.\nLè nou sonje ke peyi manm yo te pran angajman, pou yo kole tèt ak Nasyonzini, pou fè\nrespekte dwa moun ak libète ki endispansab yo, toutbon vre, toupatou sou tè a.\nLè nou sonje jan li enpòtan pou tout moun sòti dakò sou sa dwa ak libète sa yo vle di,\npou yo ka asepte angajman sa a nan tout sans li.\nAsanble Jeneral la pwoklarme:\nDeklarasyon Dwa Moun sa a fèt pou sèvi tankou pi gwo espwa pou tout moun, nan tout\nnasyon sou tè a. Y ap eseye realize li, yon fason, dekwa pou tout kretyen-vivan, tout\nenstitisyon ki fè pati lasosyete, ka pran Deklarasyon sa a kòm gid, nan efò y ap fè,\npou yo sèvi ak edikasyon kòm mwayen pou fè respekte dwa ak libète ki nan Deklarasyon sa\na; nan efò y ap fè pou yo tabli bon jan règleman, pou soutni Deklarasyon sa a, ni lakay\nyo ni lòt kote. Règleman sa yo sipoze ranfòse, fè rekonèt epi fè aplike dwa ak libète\nki nan Deklarasyon sa a, nan mitan popilasyon tout peyi manm Nasyonzini yo dabò epi nan\nmitan popilasyon tout teritwa ki sou kòmannman yo.\nAtik 1"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "0c366d71a526f29848faa86709be93bd",
            "Index": 1,
            "Label": "2",
            "Size": [
                595.0,
                842.0
            ],
            "Text": "Tout moun sou tè a fèt tou lib. Tout gen menm valè (nan je lasosyete), tout moun gen\nmenm dwa devan Lalwa. Tout moun fèt ak yon bonsans, tout fèt ak yon konsyans epi youn\nfèt pou trete lòt tankou frè ak sè.\nAtik 2\nChak grenn moun sou tè a fèt pou kapab benefisye libète ak dwa ki pwoklame nan\nDeklarasyon sila a, san okenn diferans, tankou diferans ki baze sou ras, sou koulè po,\nsou si se fanm oswa si se gason. Pa fèt pou gen okenn diferans ki baze ni sou lang, ni\nsou relijyon, ni sou opinyon politik oswa lòt fason sèten moun panse; ni pa dwe gen\ndiferans ki baze sou nasyonalite moun, klas sosyal yo, richès yo, nan ki kondisyon\nparan yo te fè yo; ni sou okenn lòt rezonman nan jan sa a.\nPa fèt pou gen okenn diferans non plis, ki gen rapò ni ak sitiasyon politik, ni ak\nkalite rapò relasyon diplomatik ki egziste ant peyi kote moun nan ye a ak peyi kote\nmoun nan sòti a, kit se yon peyi oswa yon tèritwa endepandan, kit li anba drapo yon lòt\npeyi, ki li gran moun lakay li, oswa t a gen kèk règleman ki limite pouvwa peyi sila a\npou li pran desizyon poukont li.\nAtik 3\nSe dwa chak moun pou li chache mwayen pou konsève lavi li, konsève libète li epi\npwoteje tèt li.\nAtik 4\nPèsonn pa gen dwa fè okenn moun tounen esklav ni fòse okenn moun fè yon travay. Pa fèt\npou gen ni esklavaj, ni komès esklav, kèlkeswa jan y ap fèt la.\nAtik 5\nYo pa gen dwa bat okenn moun, ni fè li pase mizè, ni fè li sibi lòt kalite soufrans pou\nfè li pèdi kontwòl li oswa fè li sispann konsidere tèt li kom moun, fè li tounen zonbi.\nAtik 6\nChak moun gen yon seri dwa Lalwa ba li. Dwa sila yo fèt pou respekte toupatou sou tè a.\nAtik 7\nTout moun egalego devan Lalwa. Lalwa fèt pou bay tout moun menm pwoteksyon, san\ndistenksyon. Lalwa fèt pou pwoteje tout moun menm jan, kont tout prejije ke deklarasyon\nsa a pa dakò ak yo epi tout pwovokasyon ki ka kreye kalite prejije sa yo tou.\nAtik 8\nSe dwa tout moun pou otorite lajistis nan peyi kote y ap viv la, ba yo bon jan konkou\npou anpeche yo viktim move zak ki dozado ak dwa Konstitisyon oswa Lalwa peyi a ba yo\neke Dwa sa yo pesonn pa sipoze wete nan men yo.\nAtik 9\nYo pa gen dwa rete konsa pou yo arete yon moun, ni pou yo fèmen li nan prizon ni pou yo\nekzile li san kòz.\nAtik 10"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "8149ad2fabacdba1ca6a13911d5a7525",
            "Index": 2,
            "Label": "3",
            "Size": [
                595.0,
                842.0
            ],
            "Text": "Se dwa chak moun ki parèt devan lajistis, pou yo tande kòz li menm jan ak pa tout lòt\nmoun. Kòz chak moun fèt pou jije klè, san paspouki, devan yon tribinal ki pa nan\npatipri. Se tribinal sa a ki pou fè jijman sou dwa ak responsablite moun nan. Se\ntribinal la tou ki pou deside si lalwa rekonèt te gen ase kòz pou yo mennen moun nan\ndevan lajistis.\nAtik 11\nNenpòt ki moun yo ta akize pou move zak, yo dwe konsidere moun nan inosan, jiskaske\nLalwa vini rekonèt li kòm koupab; oubyen apre yo fin tande kòz la nan yon tribinal\npiblik. Tribinal sa a dwe bay moun nan tout mwayen pou li defann tèt li.\nYo pa fèt pou kondane okenn moun poutèt li te aji yon fason ki pa bon si, lè moun nan t\nap aji a pat ko gen okenn Lwa nan peyi a, ni okenn Lwa entènasyonal ki te ko deklare\nmoun nan pa gen dwa aji fason sa a. Menm jan an tou, yo pa gen dwa bay okenn moun yon\nkondanasyon ki pi gwo pase sa Lalwa te fikse pou move zak la, lè moun nan t ap komèt li\na.\nAtik 12\nPèsonn pa fèt pou fouye nan lavi prive okenn lòt moun, nan zafè fanmi li, ni nan sa k\nap pase andedan lakay li. Pèsonn pa gen dwa fouye nan lèt yon lòt moun ekri oswa lèt li\nresevwa, ni fè anyen ki ka dezonore moun nan oswa fè li pèdi repitasyon li. Chak moun\ngen dwa pou Lalwa ba li pwoteksyon kont zak fouyapòt ak medizan-malpalan sa yo.\nAtik 13\nChak moun gen dwa pou li sikile lib epi pou li chwazi ki bò li vle abite nan peyi kote\nli'ap viv la.\nNenpòt ki moun fèt pou gen dwa pati kite nenpòt ki peyi, menm si se peyi pa li. Se dwa\nmoun nan pou li retounen nan peyi li lè lide li di li.\nAtik 14\nLè gen pèsekisyon, tout moun gen dwa chache refij nan anbasad oswa teritwa yon lòt\npeyi. Se dwa tout moun pou yo benefisye pwoteksyon sa a.\nDwa sa a pa valab si y'ap pouswiv moun nan pou yon krim Lalwa kondane, oswa pou kèk\najisman ki pa ale nan menm sans ak entansyon epi ak prensip Nasyonzini yo.\nAtik 15\nSe dwa chak kretyen-vivan pou li gen yon nasyonalite.\nPèsonn pa ka wete nasyonalite yon moun nan men li, ni retire dwa moun nan pou li chanje\nnasyonalite li.\nAtik 16\nDepi yon gason ak yon fi majè, kèlkeswa ras yo nasyonalite yo oswa relijyon yo, yo gen\ndwa marye epi fonde yon fanmi. De moun sa yo toujou egalego tout tan yo ansanm epi menm\nlè y ap kite.\nMaryaj la pa sa fèt san se pa ak lib konsantman 2 moun ki pral marye yo.\nMaryaj se asosiyasyon ki pi konsekan nan je lasosyete. Li fèt pou benefisye pwoteksyon"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "dd47ae22a1af264e83e478563b37ece9",
            "Index": 3,
            "Label": "4",
            "Size": [
                595.0,
                842.0
            ],
            "Text": "lasosyete ak leta.\nAtik 17\nSe dwa chak moun pou li genyen yon byen, swa poukont li swa nan tèt ansanm ak lòt moun.\nPèsonn pa ka rete konsa pou li deside wete byen yon moun nan men li.\nAtik 18\nSe dwa chak moun pou li gen fason panse pa li, konviksyon ak relijyon lide li di li. Ak\ndwa sa a, chak moun sipoze lib chanje relijyon jan li vle, ak konviksyon li tou. Chak\nmoun sanse lib fè antrenman, fè pratik, fè sèvis ak seremoni pou manifeste relijyon\noswa kwayans li. Li sanse lib fè tout bagay sa yo, swa poukont li swa nan yon gwoup,\nkit se devan tout piblik la, kit se yon kote apa.\nAtik 19\nSe dwa chak moun pou li gen fason panse pa li. Epi pou li gen dwa lapawòl. Sa vle di\ntou, dwa pou pesonn pa ba li pwoblèm poutèt jan li panse, epi li ka sèvi ak nenpòt\nkalite mwayen pou li mache chache, swa asepte, swa resevwa enfòmasyon epi simaye yo\ntribò-babò, ak tout kalite lide.\nAtik 20\nTout moun lib fè reyinyon epi pran pa nan asosiyasyon san zam.\nYo pa gen dvva oblije pèsonn vini manm okenn asosiyasyon .\nAtik 21\nTout moun gen dwa patisipe nan direksyon zafè piblik peyi li. Gen 2 fason moun nan ka\npatisipe: swa li chache antre li menm-menm nan yon administrasyon Leta; swa li pran pa\nnan yon eleksyon lib, pou chwazi moun ki pou dirije onon li.\nTout moun gen dwa chache yon djòb epi jwenn nan Leta san parenn, ni piston.\nSe sou volonte pèp tout pouvwa ak otorite piblik repoze. Volonte sa a fèt pou manifeste\nnan eleksyon onèt, ki ta dwe fèt nan yon dat fiks, kote chak sitwayen gen libète vote\nnan sans li vle. Volonte pèp la gen dwa manifeste tou nan nenpòt lòt demach ki sanble\nak eleksyon, kote chak sitwayen lib fè chwa ki nan gou li\nAtik 22\nSe dwa chak moun, kòm manm nan sosyete a, pou Leta ba li garanti sekirite sosyal, sa\nvle di, mwayen pou li satisfè tout bezwen ekonomik, sosyal ak kiltirèl ki endispansab\npou li pa pèdi diyite li kòm moun epi pou devlope pèsonalite li alèz. Demach pou jwenn\nsekirite sosyal sa a gen dwa fèt avèk konkou ajans ki tabli nan yon peyi oswa avèk\nkonkou kèk ajans entènasyonal, selon fòm òganizasyon ak resous chak peyi.\nAtik 23\nChak moun gen dwa travay, dwa pou li deside ki travay li vle fè o li pa vle fè. Se dwa\nli pou li travay nan bon kondisyon ki pa kont enterè li epi ki pwoteje li.\nSe dwa tout moun ki fè menm kalite ak menm kantite travay, pou yo touche menm salè, san\npaspouki."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "20a9fd46d3ab810ee80a29508079bfdb",
            "Index": 4,
            "Label": "5",
            "Size": [
                595.0,
                842.0
            ],
            "Text": "Se dwa chak moun k ap travay pou li touche salè ki koresponn ak travay li ap fè a. Li\nfèt pou touche dekwa pou li menm ak tout fanmi li ka mennen yon vi respektab. Chak fwa\ngen posiblite yo fèt pou ta ajoute tout lòt mwayen pwoteksyon sosyal ki genyen sou salè\nsa a.\nTout moun gen dwa fè kolonn ak lòt moun pou fonde sendika oswa antre nan sendika ki la\ndeja pou defann enterè yo.\nAtik 24\nTout moun gen dwa pran repo epi jwenn tan pou li anmize li. Se dwa moun nan pou li pa\ntravay depase limit epi pou li gen peryòd konje peye si li se yon anplwaye.\nAtik 25\nSe dwa chak moun pou li gen ase mwayen pou li bay tèt li ak fanmi li tout kalite swen\nnesesè tankou manje, rad, lojman, swen medikal ak tout lòt sèvis sosyal ki nesesè. Se\ndwa chak moun pou li gen yon api pou ka maladi, donmaj, lanmò mari oswa lanmò madanm,\nvyeyès, nenpòt lòt ka oswa sikonstans kalamite ki ta vin fè moun nan pèdi mwayen li te\ngenyen pou li viv.\nSe dwa fi k ap akouche ak ti bebe nan kouchèt pou yo jwenn asistans ak pwoteksyon\nespesyal. Tout ti moun, pitit lejitim kou pitit deyò, fèt pou benefisye menm pwoteksyon\nan.\nAtik 26\nSe dwa tout moun pou y'al lekòl. Lekòl leta fèt pou gratis sitou lekòl elemantè ak\nlekòl fondamantal. Lekòl elemantè fèt pou obligatwa. Lekòl teknik ak lekòl pwofesyonèl\nfèt pou alapòte tout moun. Epi posiblite antre nan inivèsite ta dwe egziste pou tout\nmoun, selon kapasite etid yo.\nEdikasyon fèt pou vize devlopman pèsonalite moun epi ranfòse respè Dwa Moun ak libète\nki endispansab yo. Li fèt pou fasilite antant, tolerans ak zanmitay fleri nan mitan\ntout peyi, tout kalite ras moun tout kalite relijyon. Edikasyon fèt pou ede Nasyonzini\ntravay pou mentni lapè sou tè a.\nManman ak papa se premye moun ki gen dwa deside ki kalite edikasyon yo ta renmen pitit\nyo resevwa.\nAtik 27\nSe dwa chak moun pou li deside pran pa nan aktivite kiltirèl kominote a, jwi nan sa\natis ak atisan ka ofri. Se dwa li tou, pou li patisipe nan pwogrè lasyans, ap fè epi\npou li benefisye tou nan avantaj aktivite sa yo pote.\nChak moun gen dwa defann enterè lalwa rekonèt li genyen ak lòt avantaj vizib ki sòti\nnan nenpòt ki aktivite lasyans osinon travay atis ak intelektyèl k ap ekri liv.\nAtik 28\nSe dwa chak moun pou li fè presyon sou lasosyete, ni nan peyi li, ni nan lòt peyi, pou\nlasosyete ranje zafè yo yon fason, dekwa pou dwa ak libète y ap pale non Deklarasyon\nDwa Moun sa a, ka reyalize tout bon vre.\nAtik 29"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "0c8054376212d572fe857b3d5c82ea76",
            "Index": 5,
            "Label": "6",
            "Size": [
                595.0,
                842.0
            ],
            "Text": "Chak kretyen-vivan gen yon seri obligasyon anvè kominote kote li ap viv la. Paske\nkominote a se sèl kote li kapab alèz pou li devlope pèsonalite li tout bon vre.\nLè yon moun ap egzèse dwa ak libète li, li pa fèt pou gen lòt limit ke sa Lalwa fikse,\npou anpeche moun nan pilonnen dwa lòt moun epi pou fè li obeyi tout prensip ki la pou\nfè respekte Lalwa, respekte lòd piblik epi respekte byennèz lòt moun nan yon sosyete\nkote yo pratike demokrasi.\nKelkeswa sikonstans ki ta prezante, dwa ak libète sa yo pa ka sèvi pou fè anyen ki an\ndezakò ak vizyon epi ak prensip Nasyonzini yo.\nAtik 30\nPa gen youn nan dispozisyon ki nan Deklarasyon sa a, yo ka bay yon sans ki pou ta\notorize yon nasyon, yon gwoup moun, oswa yon endividi mennen yon aktivite oswa komèt\nyon zak k ap chache detwi dwa ak libète ki nan Deklarasyon sila a."
        }
    }
}
