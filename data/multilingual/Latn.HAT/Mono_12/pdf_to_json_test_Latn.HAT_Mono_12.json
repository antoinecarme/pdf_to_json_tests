{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468245,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Deklarasyon linivèsèl Dwa Moun\nJou ki te 10 desanm 1948, Asanble Jeneral Nasyonzini te vote epi pwoklame Deklarasyon linivèsèl\nsou Dwa Moun ki andedan ti liv sa a. Apre li fini fè gwo jès moun pa ka bliye sa a, Asanble\nJeneral la te rekòmande tout peyi ki manm Nasyonzini yo, pou yo pibliye Deklarasyon an epi fè\ntout mwayen posib pou simaye li afiche li toupatou, fè moun li ak fè kòmante sou deklarasyon\nan, sitou nan lekòl ak lòt lokal kote yo fè edikasyon moun, kèlkeswa sitiyasyon politik peyi yo\noswa teritwa yo.\nEntwodiksyon\nLè nou sonje ke desizyon rekonèt valè chak moun genyen nan li menm-menm kòm moun, desizyon\nrekonèt tout moun gen menm dwa egalego, dwa pèsonn pa ka wete nan men yo, desizyon sa a se\nveritab baz libète, veritab baz lajistis ak lapè sou tè a.\nLè nou sonje ke inyorans ak mepri dwa moun, konn lakòz divès move zak sovaj, zak ki revolte\nkonsyans mezi moun sou tè a, san nou pa bliye ke, pi gwo espwa nou kòm moun, sèke yon jou va\nrive lè chak kretyen-vivan va gen libète lapawòl, libète pou li gen konviksyon pèsonel li, yon\njou lè tout moun va santi yo debarase ak lapèrèz ak lamizè sou tè a.\nLè nou sonje nesesite pou gen yon seri règleman ki pou pwoteje dwa moun sou tè a, dekwa pou\nlèzòm pa toujou santi yo oblije pran lèzam pou delivre tèt yo anba chèf k ap kraze brize ak\nmoun k ap fè abi.\nLè nou sonje nesesite pou nou ankouraje tout nasyon tabli relasyon bon zanmitay antre yo.\nLè nou sonje ke nan batistè Nasyonzini an menm, pèp peyi manm yo te retounen deklare ankò, ke\nyo gen lafwa nan dwa fondalnatal chak moun, lafwa nan diyite ak valè chak kretyen-vivan, lafwa\nnan dwa egalego pou ni fanm, ni gason.\nLè nou sonje ke tout peyi sa yo te pran pozisyon anfavè pwogrè sosyal sou tè a, epi yo te pran\ndesizyon pou fè tout moun sou tè a jwenn plis libète ak pi bon kondisyon pou yo viv.\nLè nou sonje ke peyi manm yo te pran angajman, pou yo kole tèt ak Nasyonzini, pou fè respekte\ndwa moun ak libète ki endispansab yo, toutbon vre, toupatou sou tè a.\nLè nou sonje jan li enpòtan pou tout moun sòti dakò sou sa dwa ak libète sa yo vle di, pou yo\nka asepte angajman sa a nan tout sans li.\nAsanble Jeneral la pwoklarme:\nDeklarasyon Dwa Moun sa a fèt pou sèvi tankou pi gwo espwa pou tout moun, nan tout nasyon sou\ntè a. Y ap eseye realize li, yon fason, dekwa pou tout kretyen-vivan, tout enstitisyon ki fè\npati lasosyete, ka pran Deklarasyon sa a kòm gid, nan efò y ap fè, pou yo sèvi ak edikasyon kòm\nmwayen pou fè respekte dwa ak libète ki nan Deklarasyon sa a; nan efò y ap fè pou yo tabli bon\njan règleman, pou soutni Deklarasyon sa a, ni lakay yo ni lòt kote. Règleman sa yo sipoze\nranfòse, fè rekonèt epi fè aplike dwa ak libète ki nan Deklarasyon sa a, nan mitan popilasyon\ntout peyi manm Nasyonzini yo dabò epi nan mitan popilasyon tout teritwa ki sou kòmannman yo.\nAtik 1\nTout moun sou tè a fèt tou lib. Tout gen menm valè (nan je lasosyete), tout moun gen menm dwa\ndevan Lalwa. Tout moun fèt ak yon bonsans, tout fèt ak yon konsyans epi youn fèt pou trete lòt\ntankou frè ak sè.\nAtik 2\nChak grenn moun sou tè a fèt pou kapab benefisye libète ak dwa ki pwoklame nan Deklarasyon sila\na, san okenn diferans, tankou diferans ki baze sou ras, sou koulè po, sou si se fanm oswa si se\ngason. Pa fèt pou gen okenn diferans ki baze ni sou lang, ni sou relijyon, ni sou opinyon\npolitik oswa lòt fason sèten moun panse; ni pa dwe gen diferans ki baze sou nasyonalite moun,\nklas sosyal yo, richès yo, nan ki kondisyon paran yo te fè yo; ni sou okenn lòt rezonman nan\njan sa a.\nPa fèt pou gen okenn diferans non plis, ki gen rapò ni ak sitiasyon politik, ni ak kalite rapò\nrelasyon diplomatik ki egziste ant peyi kote moun nan ye a ak peyi kote moun nan sòti a, kit se\nyon peyi oswa yon tèritwa endepandan, kit li anba drapo yon lòt peyi, ki li gran moun lakay li,\noswa t a gen kèk règleman ki limite pouvwa peyi sila a pou li pran desizyon poukont li.\nAtik 3\nSe dwa chak moun pou li chache mwayen pou konsève lavi li, konsève libète li epi pwoteje tèt\nli.",
            "Image": "9a925f2c5cbee7790e1613070729b19a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Atik 4\nPèsonn pa gen dwa fè okenn moun tounen esklav ni fòse okenn moun fè yon travay. Pa fèt pou gen\nni esklavaj, ni komès esklav, kèlkeswa jan y ap fèt la.\nAtik 5\nYo pa gen dwa bat okenn moun, ni fè li pase mizè, ni fè li sibi lòt kalite soufrans pou fè li\npèdi kontwòl li oswa fè li sispann konsidere tèt li kom moun, fè li tounen zonbi.\nAtik 6\nChak moun gen yon seri dwa Lalwa ba li. Dwa sila yo fèt pou respekte toupatou sou tè a.\nAtik 7\nTout moun egalego devan Lalwa. Lalwa fèt pou bay tout moun menm pwoteksyon, san distenksyon.\nLalwa fèt pou pwoteje tout moun menm jan, kont tout prejije ke deklarasyon sa a pa dakò ak yo\nepi tout pwovokasyon ki ka kreye kalite prejije sa yo tou.\nAtik 8\nSe dwa tout moun pou otorite lajistis nan peyi kote y ap viv la, ba yo bon jan konkou pou\nanpeche yo viktim move zak ki dozado ak dwa Konstitisyon oswa Lalwa peyi a ba yo eke Dwa sa yo\npesonn pa sipoze wete nan men yo.\nAtik 9\nYo pa gen dwa rete konsa pou yo arete yon moun, ni pou yo fèmen li nan prizon ni pou yo ekzile\nli san kòz.\nAtik 10\nSe dwa chak moun ki parèt devan lajistis, pou yo tande kòz li menm jan ak pa tout lòt moun. Kòz\nchak moun fèt pou jije klè, san paspouki, devan yon tribinal ki pa nan patipri. Se tribinal sa\na ki pou fè jijman sou dwa ak responsablite moun nan. Se tribinal la tou ki pou deside si lalwa\nrekonèt te gen ase kòz pou yo mennen moun nan devan lajistis.\nAtik 11\nNenpòt ki moun yo ta akize pou move zak, yo dwe konsidere moun nan inosan, jiskaske Lalwa vini\nrekonèt li kòm koupab; oubyen apre yo fin tande kòz la nan yon tribinal piblik. Tribinal sa a\ndwe bay moun nan tout mwayen pou li defann tèt li.\nYo pa fèt pou kondane okenn moun poutèt li te aji yon fason ki pa bon si, lè moun nan t ap aji\na pat ko gen okenn Lwa nan peyi a, ni okenn Lwa entènasyonal ki te ko deklare moun nan pa gen\ndwa aji fason sa a. Menm jan an tou, yo pa gen dwa bay okenn moun yon kondanasyon ki pi gwo\npase sa Lalwa te fikse pou move zak la, lè moun nan t ap komèt li a.\nAtik 12\nPèsonn pa fèt pou fouye nan lavi prive okenn lòt moun, nan zafè fanmi li, ni nan sa k ap pase\nandedan lakay li. Pèsonn pa gen dwa fouye nan lèt yon lòt moun ekri oswa lèt li resevwa, ni fè\nanyen ki ka dezonore moun nan oswa fè li pèdi repitasyon li. Chak moun gen dwa pou Lalwa ba li\npwoteksyon kont zak fouyapòt ak medizan-malpalan sa yo.\nAtik 13\nChak moun gen dwa pou li sikile lib epi pou li chwazi ki bò li vle abite nan peyi kote li'ap\nviv la.\nNenpòt ki moun fèt pou gen dwa pati kite nenpòt ki peyi, menm si se peyi pa li. Se dwa moun nan\npou li retounen nan peyi li lè lide li di li.\nAtik 14\nLè gen pèsekisyon, tout moun gen dwa chache refij nan anbasad oswa teritwa yon lòt peyi. Se dwa\ntout moun pou yo benefisye pwoteksyon sa a.\nDwa sa a pa valab si y'ap pouswiv moun nan pou yon krim Lalwa kondane, oswa pou kèk ajisman ki\npa ale nan menm sans ak entansyon epi ak prensip Nasyonzini yo.\nAtik 15\nSe dwa chak kretyen-vivan pou li gen yon nasyonalite.",
            "Image": "9062d970146f32fc0c4aa3519db8e211"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Pèsonn pa ka wete nasyonalite yon moun nan men li, ni retire dwa moun nan pou li chanje\nnasyonalite li.\nAtik 16\nDepi yon gason ak yon fi majè, kèlkeswa ras yo nasyonalite yo oswa relijyon yo, yo gen dwa\nmarye epi fonde yon fanmi. De moun sa yo toujou egalego tout tan yo ansanm epi menm lè y ap\nkite.\nMaryaj la pa sa fèt san se pa ak lib konsantman 2 moun ki pral marye yo.\nMaryaj se asosiyasyon ki pi konsekan nan je lasosyete. Li fèt pou benefisye pwoteksyon\nlasosyete ak leta.\nAtik 17\nSe dwa chak moun pou li genyen yon byen, swa poukont li swa nan tèt ansanm ak lòt moun.\nPèsonn pa ka rete konsa pou li deside wete byen yon moun nan men li.\nAtik 18\nSe dwa chak moun pou li gen fason panse pa li, konviksyon ak relijyon lide li di li. Ak dwa sa\na, chak moun sipoze lib chanje relijyon jan li vle, ak konviksyon li tou. Chak moun sanse lib\nfè antrenman, fè pratik, fè sèvis ak seremoni pou manifeste relijyon oswa kwayans li. Li sanse\nlib fè tout bagay sa yo, swa poukont li swa nan yon gwoup, kit se devan tout piblik la, kit se\nyon kote apa.\nAtik 19\nSe dwa chak moun pou li gen fason panse pa li. Epi pou li gen dwa lapawòl. Sa vle di tou, dwa\npou pesonn pa ba li pwoblèm poutèt jan li panse, epi li ka sèvi ak nenpòt kalite mwayen pou li\nmache chache, swa asepte, swa resevwa enfòmasyon epi simaye yo tribò-babò, ak tout kalite lide.\nAtik 20\nTout moun lib fè reyinyon epi pran pa nan asosiyasyon san zam.\nYo pa gen dvva oblije pèsonn vini manm okenn asosiyasyon .\nAtik 21\nTout moun gen dwa patisipe nan direksyon zafè piblik peyi li. Gen 2 fason moun nan ka patisipe:\nswa li chache antre li menm-menm nan yon administrasyon Leta; swa li pran pa nan yon eleksyon\nlib, pou chwazi moun ki pou dirije onon li.\nTout moun gen dwa chache yon djòb epi jwenn nan Leta san parenn, ni piston.\nSe sou volonte pèp tout pouvwa ak otorite piblik repoze. Volonte sa a fèt pou manifeste nan\neleksyon onèt, ki ta dwe fèt nan yon dat fiks, kote chak sitwayen gen libète vote nan sans li\nvle. Volonte pèp la gen dwa manifeste tou nan nenpòt lòt demach ki sanble ak eleksyon, kote\nchak sitwayen lib fè chwa ki nan gou li\nAtik 22\nSe dwa chak moun, kòm manm nan sosyete a, pou Leta ba li garanti sekirite sosyal, sa vle di,\nmwayen pou li satisfè tout bezwen ekonomik, sosyal ak kiltirèl ki endispansab pou li pa pèdi\ndiyite li kòm moun epi pou devlope pèsonalite li alèz. Demach pou jwenn sekirite sosyal sa a\ngen dwa fèt avèk konkou ajans ki tabli nan yon peyi oswa avèk konkou kèk ajans entènasyonal,\nselon fòm òganizasyon ak resous chak peyi.\nAtik 23\nChak moun gen dwa travay, dwa pou li deside ki travay li vle fè o li pa vle fè. Se dwa li pou\nli travay nan bon kondisyon ki pa kont enterè li epi ki pwoteje li.\nSe dwa tout moun ki fè menm kalite ak menm kantite travay, pou yo touche menm salè, san\npaspouki.\nSe dwa chak moun k ap travay pou li touche salè ki koresponn ak travay li ap fè a. Li fèt pou\ntouche dekwa pou li menm ak tout fanmi li ka mennen yon vi respektab. Chak fwa gen posiblite yo\nfèt pou ta ajoute tout lòt mwayen pwoteksyon sosyal ki genyen sou salè sa a.\nTout moun gen dwa fè kolonn ak lòt moun pou fonde sendika oswa antre nan sendika ki la deja pou\ndefann enterè yo.",
            "Image": "012a1cc76aa2ba52d8c30f59cb66b394"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Atik 24\nTout moun gen dwa pran repo epi jwenn tan pou li anmize li. Se dwa moun nan pou li pa travay\ndepase limit epi pou li gen peryòd konje peye si li se yon anplwaye.\nAtik 25\nSe dwa chak moun pou li gen ase mwayen pou li bay tèt li ak fanmi li tout kalite swen nesesè\ntankou manje, rad, lojman, swen medikal ak tout lòt sèvis sosyal ki nesesè. Se dwa chak moun\npou li gen yon api pou ka maladi, donmaj, lanmò mari oswa lanmò madanm, vyeyès, nenpòt lòt ka\noswa sikonstans kalamite ki ta vin fè moun nan pèdi mwayen li te genyen pou li viv.\nSe dwa fi k ap akouche ak ti bebe nan kouchèt pou yo jwenn asistans ak pwoteksyon espesyal.\nTout ti moun, pitit lejitim kou pitit deyò, fèt pou benefisye menm pwoteksyon an.\nAtik 26\nSe dwa tout moun pou y'al lekòl. Lekòl leta fèt pou gratis sitou lekòl elemantè ak lekòl\nfondamantal. Lekòl elemantè fèt pou obligatwa. Lekòl teknik ak lekòl pwofesyonèl fèt pou\nalapòte tout moun. Epi posiblite antre nan inivèsite ta dwe egziste pou tout moun, selon\nkapasite etid yo.\nEdikasyon fèt pou vize devlopman pèsonalite moun epi ranfòse respè Dwa Moun ak libète ki\nendispansab yo. Li fèt pou fasilite antant, tolerans ak zanmitay fleri nan mitan tout peyi,\ntout kalite ras moun tout kalite relijyon. Edikasyon fèt pou ede Nasyonzini travay pou mentni\nlapè sou tè a.\nManman ak papa se premye moun ki gen dwa deside ki kalite edikasyon yo ta renmen pitit yo\nresevwa.\nAtik 27\nSe dwa chak moun pou li deside pran pa nan aktivite kiltirèl kominote a, jwi nan sa atis ak\natisan ka ofri. Se dwa li tou, pou li patisipe nan pwogrè lasyans, ap fè epi pou li benefisye\ntou nan avantaj aktivite sa yo pote.\nChak moun gen dwa defann enterè lalwa rekonèt li genyen ak lòt avantaj vizib ki sòti nan nenpòt\nki aktivite lasyans osinon travay atis ak intelektyèl k ap ekri liv.\nAtik 28\nSe dwa chak moun pou li fè presyon sou lasosyete, ni nan peyi li, ni nan lòt peyi, pou\nlasosyete ranje zafè yo yon fason, dekwa pou dwa ak libète y ap pale non Deklarasyon Dwa Moun\nsa a, ka reyalize tout bon vre.\nAtik 29\nChak kretyen-vivan gen yon seri obligasyon anvè kominote kote li ap viv la. Paske kominote a se\nsèl kote li kapab alèz pou li devlope pèsonalite li tout bon vre.\nLè yon moun ap egzèse dwa ak libète li, li pa fèt pou gen lòt limit ke sa Lalwa fikse, pou\nanpeche moun nan pilonnen dwa lòt moun epi pou fè li obeyi tout prensip ki la pou fè respekte\nLalwa, respekte lòd piblik epi respekte byennèz lòt moun nan yon sosyete kote yo pratike\ndemokrasi.\nKelkeswa sikonstans ki ta prezante, dwa ak libète sa yo pa ka sèvi pou fè anyen ki an dezakò ak\nvizyon epi ak prensip Nasyonzini yo.\nAtik 30\nPa gen youn nan dispozisyon ki nan Deklarasyon sa a, yo ka bay yon sans ki pou ta otorize yon\nnasyon, yon gwoup moun, oswa yon endividi mennen yon aktivite oswa komèt yon zak k ap chache\ndetwi dwa ak libète ki nan Deklarasyon sila a.",
            "Image": "7c291f56b7cc85b464263c4bf18cdf32"
        }
    }
}
