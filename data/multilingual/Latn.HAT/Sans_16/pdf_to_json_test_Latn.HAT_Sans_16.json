{
    "MetaData": {
        "Author": null,
        "Creation_Date": 1581468203,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "e45a712e1bd49f9692312e00b961e501",
            "Index": 0,
            "Label": "1",
            "Size": [
                595.0,
                842.0
            ],
            "Text": "Deklarasyon linivèsèl Dwa Moun\nJou ki te 10 desanm 1948, Asanble Jeneral Nasyonzini te vote epi pwoklame Deklarasyon linivèsèl sou Dwa\nMoun ki andedan ti liv sa a. Apre li fini fè gwo jès moun pa ka bliye sa a, Asanble Jeneral la te rekòmande\ntout peyi ki manm Nasyonzini yo, pou yo pibliye Deklarasyon an epi fè tout mwayen posib pou simaye li\nafiche li toupatou, fè moun li ak fè kòmante sou deklarasyon an, sitou nan lekòl ak lòt lokal kote yo fè\nedikasyon moun, kèlkeswa sitiyasyon politik peyi yo oswa teritwa yo.\nEntwodiksyon\nLè nou sonje ke desizyon rekonèt valè chak moun genyen nan li menm-menm kòm moun, desizyon rekonèt\ntout moun gen menm dwa egalego, dwa pèsonn pa ka wete nan men yo, desizyon sa a se veritab baz libète,\nveritab baz lajistis ak lapè sou tè a.\nLè nou sonje ke inyorans ak mepri dwa moun, konn lakòz divès move zak sovaj, zak ki revolte konsyans\nmezi moun sou tè a, san nou pa bliye ke, pi gwo espwa nou kòm moun, sèke yon jou va rive lè chak kretyen-\nvivan va gen libète lapawòl, libète pou li gen konviksyon pèsonel li, yon jou lè tout moun va santi yo\ndebarase ak lapèrèz ak lamizè sou tè a.\nLè nou sonje nesesite pou gen yon seri règleman ki pou pwoteje dwa moun sou tè a, dekwa pou lèzòm pa\ntoujou santi yo oblije pran lèzam pou delivre tèt yo anba chèf k ap kraze brize ak moun k ap fè abi.\nLè nou sonje nesesite pou nou ankouraje tout nasyon tabli relasyon bon zanmitay antre yo.\nLè nou sonje ke nan batistè Nasyonzini an menm, pèp peyi manm yo te retounen deklare ankò, ke yo gen\nlafwa nan dwa fondalnatal chak moun, lafwa nan diyite ak valè chak kretyen-vivan, lafwa nan dwa egalego\npou ni fanm, ni gason.\nLè nou sonje ke tout peyi sa yo te pran pozisyon anfavè pwogrè sosyal sou tè a, epi yo te pran desizyon pou"
        },
        "1": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "24a648e3399be311feb4b1095dd4b02f",
            "Index": 1,
            "Label": "2",
            "Size": [
                595.0,
                842.0
            ],
            "Text": "fè tout moun sou tè a jwenn plis libète ak pi bon kondisyon pou yo viv.\nLè nou sonje ke peyi manm yo te pran angajman, pou yo kole tèt ak Nasyonzini, pou fè respekte dwa moun\nak libète ki endispansab yo, toutbon vre, toupatou sou tè a.\nLè nou sonje jan li enpòtan pou tout moun sòti dakò sou sa dwa ak libète sa yo vle di, pou yo ka asepte\nangajman sa a nan tout sans li.\nAsanble Jeneral la pwoklarme:\nDeklarasyon Dwa Moun sa a fèt pou sèvi tankou pi gwo espwa pou tout moun, nan tout nasyon sou tè a. Y\nap eseye realize li, yon fason, dekwa pou tout kretyen-vivan, tout enstitisyon ki fè pati lasosyete, ka pran\nDeklarasyon sa a kòm gid, nan efò y ap fè, pou yo sèvi ak edikasyon kòm mwayen pou fè respekte dwa ak\nlibète ki nan Deklarasyon sa a; nan efò y ap fè pou yo tabli bon jan règleman, pou soutni Deklarasyon sa a, ni\nlakay yo ni lòt kote. Règleman sa yo sipoze ranfòse, fè rekonèt epi fè aplike dwa ak libète ki nan\nDeklarasyon sa a, nan mitan popilasyon tout peyi manm Nasyonzini yo dabò epi nan mitan popilasyon tout\nteritwa ki sou kòmannman yo.\nAtik 1\nTout moun sou tè a fèt tou lib. Tout gen menm valè (nan je lasosyete), tout moun gen menm dwa devan\nLalwa. Tout moun fèt ak yon bonsans, tout fèt ak yon konsyans epi youn fèt pou trete lòt tankou frè ak sè.\nAtik 2\nChak grenn moun sou tè a fèt pou kapab benefisye libète ak dwa ki pwoklame nan Deklarasyon sila a, san\nokenn diferans, tankou diferans ki baze sou ras, sou koulè po, sou si se fanm oswa si se gason. Pa fèt pou gen\nokenn diferans ki baze ni sou lang, ni sou relijyon, ni sou opinyon politik oswa lòt fason sèten moun panse;\nni pa dwe gen diferans ki baze sou nasyonalite moun, klas sosyal yo, richès yo, nan ki kondisyon paran yo te"
        },
        "2": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "db71d72386ffe78d432e2b07db0622d6",
            "Index": 2,
            "Label": "3",
            "Size": [
                595.0,
                842.0
            ],
            "Text": "fè yo; ni sou okenn lòt rezonman nan jan sa a.\nPa fèt pou gen okenn diferans non plis, ki gen rapò ni ak sitiasyon politik, ni ak kalite rapò relasyon\ndiplomatik ki egziste ant peyi kote moun nan ye a ak peyi kote moun nan sòti a, kit se yon peyi oswa yon\ntèritwa endepandan, kit li anba drapo yon lòt peyi, ki li gran moun lakay li, oswa t a gen kèk règleman ki\nlimite pouvwa peyi sila a pou li pran desizyon poukont li.\nAtik 3\nSe dwa chak moun pou li chache mwayen pou konsève lavi li, konsève libète li epi pwoteje tèt li.\nAtik 4\nPèsonn pa gen dwa fè okenn moun tounen esklav ni fòse okenn moun fè yon travay. Pa fèt pou gen ni\nesklavaj, ni komès esklav, kèlkeswa jan y ap fèt la.\nAtik 5\nYo pa gen dwa bat okenn moun, ni fè li pase mizè, ni fè li sibi lòt kalite soufrans pou fè li pèdi kontwòl li\noswa fè li sispann konsidere tèt li kom moun, fè li tounen zonbi.\nAtik 6\nChak moun gen yon seri dwa Lalwa ba li. Dwa sila yo fèt pou respekte toupatou sou tè a.\nAtik 7\nTout moun egalego devan Lalwa. Lalwa fèt pou bay tout moun menm pwoteksyon, san distenksyon. Lalwa\nfèt pou pwoteje tout moun menm jan, kont tout prejije ke deklarasyon sa a pa dakò ak yo epi tout\npwovokasyon ki ka kreye kalite prejije sa yo tou.\nAtik 8"
        },
        "3": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "e1b8edc8f626e6c4ebe054a9671a4ff0",
            "Index": 3,
            "Label": "4",
            "Size": [
                595.0,
                842.0
            ],
            "Text": "Se dwa tout moun pou otorite lajistis nan peyi kote y ap viv la, ba yo bon jan konkou pou anpeche yo viktim\nmove zak ki dozado ak dwa Konstitisyon oswa Lalwa peyi a ba yo eke Dwa sa yo pesonn pa sipoze wete nan\nmen yo.\nAtik 9\nYo pa gen dwa rete konsa pou yo arete yon moun, ni pou yo fèmen li nan prizon ni pou yo ekzile li san kòz.\nAtik 10\nSe dwa chak moun ki parèt devan lajistis, pou yo tande kòz li menm jan ak pa tout lòt moun. Kòz chak moun\nfèt pou jije klè, san paspouki, devan yon tribinal ki pa nan patipri. Se tribinal sa a ki pou fè jijman sou dwa ak\nresponsablite moun nan. Se tribinal la tou ki pou deside si lalwa rekonèt te gen ase kòz pou yo mennen moun\nnan devan lajistis.\nAtik 11\nNenpòt ki moun yo ta akize pou move zak, yo dwe konsidere moun nan inosan, jiskaske Lalwa vini rekonèt\nli kòm koupab; oubyen apre yo fin tande kòz la nan yon tribinal piblik. Tribinal sa a dwe bay moun nan tout\nmwayen pou li defann tèt li.\nYo pa fèt pou kondane okenn moun poutèt li te aji yon fason ki pa bon si, lè moun nan t ap aji a pat ko gen\nokenn Lwa nan peyi a, ni okenn Lwa entènasyonal ki te ko deklare moun nan pa gen dwa aji fason sa a.\nMenm jan an tou, yo pa gen dwa bay okenn moun yon kondanasyon ki pi gwo pase sa Lalwa te fikse pou\nmove zak la, lè moun nan t ap komèt li a.\nAtik 12\nPèsonn pa fèt pou fouye nan lavi prive okenn lòt moun, nan zafè fanmi li, ni nan sa k ap pase andedan lakay\nli. Pèsonn pa gen dwa fouye nan lèt yon lòt moun ekri oswa lèt li resevwa, ni fè anyen ki ka dezonore moun"
        },
        "4": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "0a124e40a32509fb1462219c38ca1d42",
            "Index": 4,
            "Label": "5",
            "Size": [
                595.0,
                842.0
            ],
            "Text": "nan oswa fè li pèdi repitasyon li. Chak moun gen dwa pou Lalwa ba li pwoteksyon kont zak fouyapòt ak\nmedizan-malpalan sa yo.\nAtik 13\nChak moun gen dwa pou li sikile lib epi pou li chwazi ki bò li vle abite nan peyi kote li'ap viv la.\nNenpòt ki moun fèt pou gen dwa pati kite nenpòt ki peyi, menm si se peyi pa li. Se dwa moun nan pou li\nretounen nan peyi li lè lide li di li.\nAtik 14\nLè gen pèsekisyon, tout moun gen dwa chache refij nan anbasad oswa teritwa yon lòt peyi. Se dwa tout\nmoun pou yo benefisye pwoteksyon sa a.\nDwa sa a pa valab si y'ap pouswiv moun nan pou yon krim Lalwa kondane, oswa pou kèk ajisman ki pa ale\nnan menm sans ak entansyon epi ak prensip Nasyonzini yo.\nAtik 15\nSe dwa chak kretyen-vivan pou li gen yon nasyonalite.\nPèsonn pa ka wete nasyonalite yon moun nan men li, ni retire dwa moun nan pou li chanje nasyonalite li.\nAtik 16\nDepi yon gason ak yon fi majè, kèlkeswa ras yo nasyonalite yo oswa relijyon yo, yo gen dwa marye epi\nfonde yon fanmi. De moun sa yo toujou egalego tout tan yo ansanm epi menm lè y ap kite.\nMaryaj la pa sa fèt san se pa ak lib konsantman 2 moun ki pral marye yo.\nMaryaj se asosiyasyon ki pi konsekan nan je lasosyete. Li fèt pou benefisye pwoteksyon lasosyete ak leta."
        },
        "5": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "83344d91f58bd781602455b868df9ba1",
            "Index": 5,
            "Label": "6",
            "Size": [
                595.0,
                842.0
            ],
            "Text": "Atik 17\nSe dwa chak moun pou li genyen yon byen, swa poukont li swa nan tèt ansanm ak lòt moun.\nPèsonn pa ka rete konsa pou li deside wete byen yon moun nan men li.\nAtik 18\nSe dwa chak moun pou li gen fason panse pa li, konviksyon ak relijyon lide li di li. Ak dwa sa a, chak moun\nsipoze lib chanje relijyon jan li vle, ak konviksyon li tou. Chak moun sanse lib fè antrenman, fè pratik, fè\nsèvis ak seremoni pou manifeste relijyon oswa kwayans li. Li sanse lib fè tout bagay sa yo, swa poukont li\nswa nan yon gwoup, kit se devan tout piblik la, kit se yon kote apa.\nAtik 19\nSe dwa chak moun pou li gen fason panse pa li. Epi pou li gen dwa lapawòl. Sa vle di tou, dwa pou pesonn\npa ba li pwoblèm poutèt jan li panse, epi li ka sèvi ak nenpòt kalite mwayen pou li mache chache, swa asepte,\nswa resevwa enfòmasyon epi simaye yo tribò-babò, ak tout kalite lide.\nAtik 20\nTout moun lib fè reyinyon epi pran pa nan asosiyasyon san zam.\nYo pa gen dvva oblije pèsonn vini manm okenn asosiyasyon .\nAtik 21\nTout moun gen dwa patisipe nan direksyon zafè piblik peyi li. Gen 2 fason moun nan ka patisipe: swa li\nchache antre li menm-menm nan yon administrasyon Leta; swa li pran pa nan yon eleksyon lib, pou chwazi\nmoun ki pou dirije onon li.\nTout moun gen dwa chache yon djòb epi jwenn nan Leta san parenn, ni piston."
        },
        "6": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "11e59e81e545576c8ecd5c2bd32cf0c5",
            "Index": 6,
            "Label": "7",
            "Size": [
                595.0,
                842.0
            ],
            "Text": "Se sou volonte pèp tout pouvwa ak otorite piblik repoze. Volonte sa a fèt pou manifeste nan eleksyon onèt, ki\nta dwe fèt nan yon dat fiks, kote chak sitwayen gen libète vote nan sans li vle. Volonte pèp la gen dwa\nmanifeste tou nan nenpòt lòt demach ki sanble ak eleksyon, kote chak sitwayen lib fè chwa ki nan gou li\nAtik 22\nSe dwa chak moun, kòm manm nan sosyete a, pou Leta ba li garanti sekirite sosyal, sa vle di, mwayen pou li\nsatisfè tout bezwen ekonomik, sosyal ak kiltirèl ki endispansab pou li pa pèdi diyite li kòm moun epi pou\ndevlope pèsonalite li alèz. Demach pou jwenn sekirite sosyal sa a gen dwa fèt avèk konkou ajans ki tabli nan\nyon peyi oswa avèk konkou kèk ajans entènasyonal, selon fòm òganizasyon ak resous chak peyi.\nAtik 23\nChak moun gen dwa travay, dwa pou li deside ki travay li vle fè o li pa vle fè. Se dwa li pou li travay nan bon\nkondisyon ki pa kont enterè li epi ki pwoteje li.\nSe dwa tout moun ki fè menm kalite ak menm kantite travay, pou yo touche menm salè, san paspouki.\nSe dwa chak moun k ap travay pou li touche salè ki koresponn ak travay li ap fè a. Li fèt pou touche dekwa\npou li menm ak tout fanmi li ka mennen yon vi respektab. Chak fwa gen posiblite yo fèt pou ta ajoute tout lòt\nmwayen pwoteksyon sosyal ki genyen sou salè sa a.\nTout moun gen dwa fè kolonn ak lòt moun pou fonde sendika oswa antre nan sendika ki la deja pou defann\nenterè yo.\nAtik 24\nTout moun gen dwa pran repo epi jwenn tan pou li anmize li. Se dwa moun nan pou li pa travay depase limit\nepi pou li gen peryòd konje peye si li se yon anplwaye."
        },
        "7": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "258ae9652c8c991c168f7bf20c4443c0",
            "Index": 7,
            "Label": "8",
            "Size": [
                595.0,
                842.0
            ],
            "Text": "Atik 25\nSe dwa chak moun pou li gen ase mwayen pou li bay tèt li ak fanmi li tout kalite swen nesesè tankou manje,\nrad, lojman, swen medikal ak tout lòt sèvis sosyal ki nesesè. Se dwa chak moun pou li gen yon api pou ka\nmaladi, donmaj, lanmò mari oswa lanmò madanm, vyeyès, nenpòt lòt ka oswa sikonstans kalamite ki ta vin\nfè moun nan pèdi mwayen li te genyen pou li viv.\nSe dwa fi k ap akouche ak ti bebe nan kouchèt pou yo jwenn asistans ak pwoteksyon espesyal. Tout ti moun,\npitit lejitim kou pitit deyò, fèt pou benefisye menm pwoteksyon an.\nAtik 26\nSe dwa tout moun pou y'al lekòl. Lekòl leta fèt pou gratis sitou lekòl elemantè ak lekòl fondamantal. Lekòl\nelemantè fèt pou obligatwa. Lekòl teknik ak lekòl pwofesyonèl fèt pou alapòte tout moun. Epi posiblite antre\nnan inivèsite ta dwe egziste pou tout moun, selon kapasite etid yo.\nEdikasyon fèt pou vize devlopman pèsonalite moun epi ranfòse respè Dwa Moun ak libète ki endispansab\nyo. Li fèt pou fasilite antant, tolerans ak zanmitay fleri nan mitan tout peyi, tout kalite ras moun tout kalite\nrelijyon. Edikasyon fèt pou ede Nasyonzini travay pou mentni lapè sou tè a.\nManman ak papa se premye moun ki gen dwa deside ki kalite edikasyon yo ta renmen pitit yo resevwa.\nAtik 27\nSe dwa chak moun pou li deside pran pa nan aktivite kiltirèl kominote a, jwi nan sa atis ak atisan ka ofri. Se\ndwa li tou, pou li patisipe nan pwogrè lasyans, ap fè epi pou li benefisye tou nan avantaj aktivite sa yo pote.\nChak moun gen dwa defann enterè lalwa rekonèt li genyen ak lòt avantaj vizib ki sòti nan nenpòt ki aktivite\nlasyans osinon travay atis ak intelektyèl k ap ekri liv."
        },
        "8": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "dd31c0c72ad985b78bf92fbbcb0171a4",
            "Index": 8,
            "Label": "9",
            "Size": [
                595.0,
                842.0
            ],
            "Text": "Atik 28\nSe dwa chak moun pou li fè presyon sou lasosyete, ni nan peyi li, ni nan lòt peyi, pou lasosyete ranje zafè yo\nyon fason, dekwa pou dwa ak libète y ap pale non Deklarasyon Dwa Moun sa a, ka reyalize tout bon vre.\nAtik 29\nChak kretyen-vivan gen yon seri obligasyon anvè kominote kote li ap viv la. Paske kominote a se sèl kote li\nkapab alèz pou li devlope pèsonalite li tout bon vre.\nLè yon moun ap egzèse dwa ak libète li, li pa fèt pou gen lòt limit ke sa Lalwa fikse, pou anpeche moun nan\npilonnen dwa lòt moun epi pou fè li obeyi tout prensip ki la pou fè respekte Lalwa, respekte lòd piblik epi\nrespekte byennèz lòt moun nan yon sosyete kote yo pratike demokrasi.\nKelkeswa sikonstans ki ta prezante, dwa ak libète sa yo pa ka sèvi pou fè anyen ki an dezakò ak vizyon epi\nak prensip Nasyonzini yo.\nAtik 30\nPa gen youn nan dispozisyon ki nan Deklarasyon sa a, yo ka bay yon sans ki pou ta otorize yon nasyon, yon\ngwoup moun, oswa yon endividi mennen yon aktivite oswa komèt yon zak k ap chache detwi dwa ak libète\nki nan Deklarasyon sila a."
        }
    }
}
