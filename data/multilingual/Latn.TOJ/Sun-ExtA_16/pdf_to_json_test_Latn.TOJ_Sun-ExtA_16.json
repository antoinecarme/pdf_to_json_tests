{
    "MetaData": {
        "Author": null,
        "Creation_Date": 1581471155,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "cb1974ea0ee047288708d9327de97dd3",
            "Index": 0,
            "Label": "1",
            "Size": [
                595.0,
                842.0
            ],
            "Text": "SPUKJEL YI’B’ANAL JA JAS OJ B’OB’\nK’ULAXUK\nTulub’al sok alub’al yuj ja niwak tsomjel ja chonab’ jumasa sta’osb’aj, tiwax tax\nb’a sju’unil yajtab’il lajun tajb’e’ sok juk lajune’ (217) A (III) sb’a lajune\nyajtab’ disiembre sb’a 1948.\nSTULULAB’IL\nWax na’xi ja sijpanu’b’ali, ja lekilali sok ja lamaneli ja b’a lu’um k’inali tini\nwax tax-a ja yajni wax na’ji ja junotikxta-i ki’b’analtik ja b’a lu’um k’inali.\nWax na’xi ja yajni mi’ junxta wa la iljitiki, sok ja mi’ lek wa la iljitiki tini wax\nk’e’a ja niwan tsatsal k’umal-a, ja iti ja’ni sb’a oj na’xuk k’inal ke mi lekuk\nja oj kijnajb’atiki; ja’yuj alub’al ke ja jas wax k’anxi-i ja b’a lu’um k’inali\nja’ni sb’a mi oj ajyuk xiwel sok wokolal tixa-a oj b’ob’ kaltik ja jas wax k’anxi\nsok ja tuk tukil ja jas wax k’uaxi-i.\nWax na’xi ke jel t’ilan ja jas wax b’ob’ k’ulaxuki oj ajyuk sju’unil b’a mi’\nt’ilan t’enub’aluk ja swinkil ja lu’um k’inali oj sle’ oj sjome’ ja jas wax\nsmaka yoki, ja jastal ixtalajel sok ja tuk wax ilwaniye’ ja tantik ma’tik ay scholi.\nJel t’ilan ja tuktukil niwak chonab’ jumasa ja b’a lu’um k’inali oj skoltasb’aje\nsok jel ni t’ilan oj yil sb’aje lek.\nWax na’xi ja tuktukil niwak chonab’staunesb’aje-i yaluneje ja b’a ju’un tulan\nyujle-i, tini wax yala-a ja jas oj b’ob’ k’ulaxuki, ja jastal jna’ulab’iltik, ja\njastalotiki sok ja junxtaotik winik sok ixuk, cha yaluneje’ jastal oj taxuk ja\nlekilali ja b’a jas wax k’anxi-i sok ja jas wax k’anxi oj k’ulaxuki.\nWax na’xi ja tuktukil Estado b’a yaunesb’aj sok ja tsomjel b’a chonab’ jumasa, oj\nskoltsb’aje ja b’a spetsanal snaulab’ile sok ja jas wax b’ob’ k’ultiki sok ja\ntuktukil ja jas wax yala jas k’ujol ja swinkil ja lu’um k’inali.\nJa niwan tsomjeli wax yala cha wax spuktes yi’b’anal ja jas oj b’ob’ k’ulaxuki\nja’yuj ja tuktukil chonab’i sok ja niwak chonab’i jel t’ilan oj sk’ujoluke,\nja’yuj cho majkil ja jujune swinkil ja lu’um k’inali sok ja snajtsil b’aye-i ja\nmatik ay scholi jel t’ilan oj sje’e ja sneb’jel ja ju’juni ja jastal lek oj\nkilb’ajtik jpetsaniltik, ja jas wax b’ob’ k’ulaxuki sok ja sijpanub’ali. Jel\nt’ilan oj yil-e jastal oj k’otuk ja jas wax yala ja ju’un iti ja niwak chonab’\njumasa b’a’ytiki sok ja tuktukil niwak chonab’ ja b’a lu’um k’inali, ja’chni jel\nt’ilan oj ilxuk ta wax k’ot meran ja jas wax yala ja ju’un iti ja b’as petsanal ja\nniwak chonab’ jumasa ma’tik ochel ja b’a niwan tsomjeli sokni ja b’a lu’um k’inal\nb’a’ytik ja ke’ntiki.\nArtikulo 1.\nSpetsanal ja swinkil ja lu’um k’inali junxta wax jul schonjel, sok ja sijpanub’ali,\nja yuj ojni b’ob’ sk’u’luk ja jas sk’ana-i ja b’as lekilali, ja yuj ja ay\nsk’ujoli sok ay spensari t’ilan oj yilsb’aje lek sok ja smoj jumasa.\nArtikulo 2.\nSpetsanal ja swinkil ja lu’um k’inali, ojni b’ob’ sk’uluk ja jas wax sk’ana-i sok"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c17f008f645ed474b8dac707cff8d39b",
            "Index": 1,
            "Label": "2",
            "Size": [
                595.0,
                842.0
            ],
            "Text": "sijpanub’alni ja jastal wax yala ja b’a ju’un iti, mini ma’ mas lek oj iljuk a’ma\ntuktukiluk ja yelawi, sok a’ma winikuk ma ixuk, cha a’nima tuktukiluk ja sk’umali,\ncha ja’chni ja jas wax sk’ani, sok ja spensari, ma jas tuk, ja b’a niwan chonab’\nb’a’yi sok ja tsome b’a kulani, cha ja’chni a’mani me’y lek stak’in sok a’nima\nchikan jastal jul schonjel.\nCha ja’chni spetsanal ja swinkil ja lu’um k’inali junxtani oj ilxuka a’ma\ntuktukiluk ja spensari sok ja sju’unil ja jas oj b’ob’ sk’uluki, ma ama tuktukiluk\nniwak chonab’ ja b’a’yi, cha a’ma jauk ja b’a slujmal b’a kulani, cha a’nima jun\nniwan chonab’ sijpanub’alxa ma jun slujmal b’a ay k’eluman ke titoni ay b’a\nsk’ab’ b’a jun niwan chonab’, ma oj kaltik jun niwan chonab’ b’a mito\nsijpanub’aluk.\nArtikulo 3.\nYi’b’anal ja swinkil ja lu’um k’inali ojni b’ob’ sk’an sak’anil-a, cha ja’chni\nja sijpajeli sok cha ja’chni cho majkil ja b’a mi jas oj utjuki.\nArtikulo 4.\nMixani jun swinkil ja lu’um k’inali oj b’ob’ ajyuk mosoil, sok mixani ma oj b’ob’\nixtalajuk-a ja’yuj misani ma oj b’ob’ sk’eb’e ja yateli, ja’ch wax yala ja ju’un\niti.\nArtikulo 5.\nMixani ma oj b’ob’ ixtalajuk, mixani utjel sok cha mixani ma’k’jel.\nArtikulo 6.\nYi’b’anal ja aswinkil ja lu’um k’inlai, t’ilan oj najusb’aj ja b’a oj och b’e\nja jastalni-i.\nArtikulo 7.\nKi’b’analtik junotikxta ja b’a yojol ja leyi, cha ja’chni junxtani oj ajyuk\njk’eljeltik sok jkoltajeltik yuja leyi. Petsanaltik ay jkoltajeltik yuja leyi ja ta\ntuk wala iljitiki, cha ja’chni ja ta ay k’ejnajeltiki, ja’ch wax yala ja ju’un iti.\nArtikulo 8.\nYi’b’anal ja swinkil ja lu’um k’inali ja’ni oj b’ob’ skoltasb’aj sok ja leyi,\nja b’a stisat ja tantik jnal ja ma was na’a sk’eljel ja lekilali ja ta ayk’a\nixtalajeli ja jas wax yala ja b’a sju’unil ja leyi.\nArtikulo 9.\nMini ma’ lomxa oj yamjuk, mini ma’ oj lutjuk me’y smul, cha mini oj b’ob’ nutsjuk\nja b’a lu’um b’a kulani.\nArtikulo 10.\nSpetsanal ja swinkil ja lu’um k’inali, t’ilani oj maklajuk yuj ja ma’ wa sk’ela ja\nlekilali ja b’a oj aljuyab’i ja jas a’telil yujni oj sk’uluki, ma oj jk’eljuk\njasunka ja smul wax le’jiyi-i.\nArtikulo 11."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "3329488fc7699cb80bd1912594fdd7d1",
            "Index": 2,
            "Label": "3",
            "Size": [
                595.0,
                842.0
            ],
            "Text": "Spetsanal ja swinkil ja lu’um k’inali, yajni wax le’jiyi smul ojni b’ob’ yal ke mi\nmeranuka ja yajni mitoni xchiknaji ta meran ja ay smuli ja’ni oj makunuk yuj ja ley\nts’ibjb’anub’ali b’a oj yal ta meran ma miranuk ja mulal leub’alyi-i.\nMini oj b’ob’ alxuk ts mulal ja jas wax k’ulaxi-i ja ta minik’a mulaluki, ja’ch\nwax yala ja sley ja niwak chonab’i, sok ja tuktukil niwak chonab’i, cha mini oj\nb’ob’ lexuk mas tsats ja mulali ja ta minik’a ja’ch k’ulaxi-i.\nArtikulo 12.\nMini ma lomta oj b’ob’ sch’iksb’a ja b’a yoj jne’b’ailtiki, mini ja b’a yoj\njnajtiki, cha mini ma’ jas oj b’ob’ yalkabtik-a ja b’a oj jomuk ka k’ujulaltiki ma\nja jpensantiki. Yi’b’analni-a ja swinkil ja lu’um k’inali ojni b’ob’ skoltasb’aj\nsok ja leyi ja ta ayni wax sch’ikasb’aj ja b’a yoj jneb’ailtiki.\nArtikulo 13.\nYi’b’anal ja swinkil ja lu’um k’inali, ojni b’ob’ b’ejyuek-a, ja’chni oj\nb’ob’ stsa-e ja b’a oj yaj kulan jas naji ja ni chikan ja b’a Estadoil b’a’yi.\nYib’anal ja swinkil ja lu’um k’inali, ojni b’ob’ waj-ek’a b’a tuktukil niwak\nchonab’, cha ojni b’ob’ kumxuk ja b’a niwan chonab’ b’a kulani.\nArtikulo 14.\nAy-k’a ma’ wax iji spatik yuja ma’ ay scholi ja b’a niwan chonab’ b’a kulani\nojini b’ob’ sle’ b’a oj ajyuk b’a pilan niwan chonab’.\nMini jun ma’ ay schol, cha mini ka tuktukil niwak chonab’ stausb’a oj b’ob’ yal oj\nkumxukotik ja ta yujnik’a mix k’anatiki.\nArtikulo 15.\nSpetsanal ja swinkil ja lu’um k’inlai, ojni b’ob’ yal b’a niwanil chonab’il oj\najyuk kulan-a.\nMini ma oj b’ob’ nutsjuk ja b’a niwan chonab’ b’a kulani, cha mini t’iulan oj\nt’enjuk b’a oj wajuk b’a pilan niwan chonab’.\nArtikulo 16.\nJa winik sok ja ixuki yajni julta sk’ujule, ojni b’ob’ nupanuke-a ja b’a oj sle-e\nja sne’b’aile-i a’ma tuktukil ja yelawe-i, sok a’ma tuktukiluk ja schonab’il b’a\nkulane-i, cha a’ma pilan pilanuk ja jas wax sk’uane-i, yajni nupanelexa junxtani oj\niljuke yuj ja leyi, cha ja’chni ja ta sijpasb’aje-i.i\nKechani ja ma’ sk’el sat sb’aje-i yenleni oj yal-e-a ta oj nu panuke ma mi oj\nnupanuke.\nJa jne’b’ailtiki ja’ni mas t’ilan b’a jun yojol tsomjel ma b’a jun yoj komon,\nojni b’ob’ k’eljuke yuj ja komon-a ma ja’ Estado b’a kulane-i.\nArtikulo 17.\nSpetsanal ja swinkil ja lu’um k’inali, ojni b’ob’ ajyuk sjasb’aj b’a stu’ch’il\nma ja’ch komon."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f50a0becf44aed8a5e8bf46ebdcbb9f6",
            "Index": 3,
            "Label": "4",
            "Size": [
                595.0,
                842.0
            ],
            "Text": "Mini ma lomxta oj japjuyi-a jas jasb’aji.\nArtikulo 18.\nSpetsanal ja swinkil ja lu’um k’inali, ojni b’ob’ sk’u’luke ja jas wax sk’anawe-\ni, sok ja jas wax sk’uane-i; ja b’a ju’un iti wax yala oj b’ob’ stukb’es ma oj\nsjeltes ja jas wax sk’uani, cha ja’chni ojni b’ob’ sje’e ja jas wax sk’uani a’ma\nstuch’iluk ma ja’ch tsoman. A’ma tiuk b’a snaj ma ti’ b’a wax ajyi stsomjele-i\njani oj b’ob’ sje’e ja jas wax sk’uane-i sok ja jastal wax sk’uane-i.\nArtikulo 19.\nSpetsanal ja swinkil ja lu’um k’inali, ojni b’ob’ yal-e ja jasunka ja spensare-i\nsok mini oj b’ob’ ixtalajuk yuj ja jasunka wax yala-i ma jasunka spensari; cha\nja’chni oj b’ob’ sle-e sok oj b’ob’ smakla ja spensar ja smoj jumasa-i, cha\nja’chni ojni b’ob’o spuktes ja jas wax sk’uani sok jas pensari, a’ma chikan\nb’a’a.\nArtikulo 20.\nSpetsanal ja swinkil ja lu’um k’inali, ojini b’ob’ stsomsb’aje-a cha ja’chni oj\nb’ob’ stasb’aje.\nMi ma’ t’ilan t’enub’aluk oj ochuk b’a jun tsomjel.\nArtikulo 21.\nSpetsanal ja swinkil ja lu’um k’inali, ojni b’ob’ yal jastal oj lexuk ja ma oj och\nsok schol ja b’a jun niwan chonab’i, a’mani ye’ntani-a ma a’nima tsaub’al oj eluk\nja ma oj waj yal ja jastal oj ajyuk ja ma’och sok scholi.\nYib’anal ja swinkil ja lu’um k’inali ojni b’ob’ syam schol-a jua b’a niwan\nchonab’ b’a kulani.\nYi’b’anal ja ma’ ay schol b’a jun niwan choanb’i ja’ni yipunej spetsanal ja\nswinkil ja chonab’ b’a’yi, ja ipanel wax tax ti-i ti wax je’xi ja yajni wax tsa’xi\nja ma oj ochsok scholi. Ja tsaumani ye’ntani oj yile machunka wax sk’ana ja ma oj\nsyam scholi.\nArtikulo 22.\nSpetsanal ja swinkil ja jun tsomjeli ma ja jun komoni ojni sta’ slekilal-a ja ta wax\nkoltaji yuj ja yestado ba’yi ma ja’yu ja tuktukil niwak chonab’ jumasa-i; ja lekilal\nwax tax ti-i ja’ ni jastal oj ta’tik t’un modo, ja slekilal ja tsomjeltiki ma ja’\nslekilal ja komontiki ja jastalotikni-i.\nArtikulo 23.\nSpetsanal ja swinkil ja lu’um k’inali, ojni b’ob’ stsa’e ja a’tel ja jas wax\nsk’ana oj sk’u’luki ja ni sb’a oj ya e’k’uk ja swokoli cha ja’chni oj koltajuk\nyuj ju’un iti ja ta mi sta-a ja ya’teli.\nSpetsanal ja swinkil ja lu’um k’inali, junxtak’a ja ya’teli cha ja’chni junxta oj\nyi’ ja stsakol ja ya’teli.\nYib’anal ja swinkil ja lu’um k’inali, ja ma’ wax a’tiji ayni sb’ej oj tupjuk lek\nja yateli sb’a oj ya ek’uk ja swokili cha ja’chni ja sne’b’aili, mik’a lek lek x-"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c2ab928f5ff4ddb8523545538e411d43",
            "Index": 4,
            "Label": "5",
            "Size": [
                595.0,
                842.0
            ],
            "Text": "ekyuj ay ni sb’ej oj koltajuk yuj ja ma’ tik ay schol b’a koltaneli.\nSpetsanal ja swinkil ja lu’um k’inali, ojni b’ob’ ya kulan jun stsomjel ma oj och\nb’a jun tsomjel sb’a oj skoltasb’aj ja b’a jas wax sk’ana oj sk’uluki.\nArtikulo 24.\nYi’b’anal ja swinkil ja lu’um k’inali ojni b’ob’ jijluk-a ja b’a ya’teli cha\nt’ilani oj naxuk janek’ ora oj b’ob’ a’tijuk, sok ya’ni wax jijli t’ilan lek oj\ntupjuk.\nArtikulo 25.\nSpetsanal ja swinkil ja lu’um k’inali ojni b’ob’ sle-a ja slekilali ja b’a oj\najyuk lek ja sn’eb’aili ja ni mas t’ilan ja jas oj ya’b’i, ja sk’u’sjasb’aji,\nja snaji, sok ja skoltajel ja ta ko’ chameli, cha ja’chni ja jastik oj makunuk yuj ja\nb’a mas lek oj ajyuki, cha ja’chni oj b’ob’ sk’an skoltajel ja ta mik’a sta’a\nyateli, cha jachuk ja ta ay chameli ma mi lekuk ay lek, ma ne’b’axa ay, ma jelxa\nsk’ujol, cha ojni b’ob’ sk’an skoltajel ja ta ay k’a jas ek’sb’aji.\nJa laum ixuk sok ja yali t’ilani oj k’elxuke-a, cha ja’chni sok stalnajele.\nYi’b’anal ja yal untik b’a te’y sok snan stati ma mi te’yuk sok-a, t’ilani junxta\noj ajyuk sk’eljele-a.\nArtikulo 26.\nSpetsanal ja swinkil ja lu’um k’inali, ojni b’ob’ sne’b’ju’un-a, ja\nne’b’uju’uni mini oj tupxuk-a ja b’a sb’ajtanil ja’b’il man b’a swakil\nja’b’il, jaxa juntik’e oxe jab’ili sok ja chane ja’b’il b’a mas tsatsxa ayi ojni\nb’ob’ och kotik jpetsanaltik pe ja’ni chikan ta jne’b’unejtik lek ja’chni wax\nyala ja ju’un iti.\nJa ne’b’uj ju’uni ja’ni sb’a oj koltanuk ja b’a oj taxuk ja lekilali, cha ja’ni\nsb’a oj na’tik jastal oj ajyukotik, cha ja’chni ja sb’aj sijpanub’ali, ojni cha\nb’ob’ koltanuk ja jastal oj yilsb’aje ja tuktukil niwak chonab’i sok ja indijena\njumasa-i sok ja tsome ma’ tuktukil ja jas wax sk’uani, cha ojni koltanuk ja b’a lek\noj yilsb’aji sok b’a laman oj ajyuke ja tuktukil niwak chonab’i.\nJa nanl tatal jumasa ojni b’ob’ stsa-e ja jas ne’b’uju’unil wax sk’ana oj sna-e\nja yuntikile-i.\nArtikulo 27.\nSpetsanal ha swinkil ja lu’um k’inali ojni b’ob’ stsa-e ja jas wax sk’ana oj\nsk’uluke ja b’a yoj skomoni, cha ja’chni oj b’ob’ och sle’jel ja jas wax k’anxi\noj nebxuki b’a oj taxuk ja lekilali.\nSpetsananl ja swinkil ja lu’um k’inali, ojni b’ob’ koltaxuk yuj ja a’tel wax\nsk’ulan sok ja spensari, sok jas jasb’aji b’a ye’ni sk’uluneji.\nArtikulo 28.\nSpetsanal ja swinkil ja lu’um k’inali ojni b’ob’ sk’an-a ke oj ajyuk laman\nyib’anal ja tuktukil niwak chonab’i b’a oj k’ot meran ja jas wax yala ja ju’un\niti."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "e170364c85ff5e026e768968e187bb84",
            "Index": 5,
            "Label": "6",
            "Size": [
                595.0,
                842.0
            ],
            "Text": "Artikulo 29.\nSpetsanal ja swinkil ja lu’um k’inali t’ilani oj ya’ ya’tel ja b’a komon\nb’a’yi, ja’ni yuj ja ti sna-a k’inali.\nYa’ni tixa ay b’a yojol ja jas oj b’ob’ sk’u’luki t’ilani oj sk’u’luk ja jas\nwax yala ja leyi, ja’ni sb’a mi oj och sok k’umal ja smoj jumasa, cha ja’chni b’a\nlek oj yilsb’aje, yujni ja sb’a oj ajyuk laman sok lek oj yilsb’aje spetsanale ja\nkomon jumasa ma’ lajan wax sle-a slekilale-i.\nJa jas wax b’ob’ k’u’laxuki, sok ja sijpanub’ali, mi oj b’ob’ k’u’laxuk ja ta\nmi jachukuk ja jastal yaluneje sok ya’ oje kulan ja niwak choanb’ jumasa\nstaunesb’aje-i.\nArtikulo 30.\nJa b’a ju’un iti, wanix yal kab’tik toj ke mini jun Estado, mini jun tsomjel, cha\nmini jun swinkil ja lu’um k’inali oj ya makunuk b’a slekilal, ma b’a oj ixtalanuk.\nJa’ yuj jel t’ilan oj na’xuk ja jas oj b’ob’ k’ulaxuki, sok ja sijpanub’al wax\nyala ja b’a ju’un iti."
        }
    }
}
