{
    "MetaData": {
        "Author": null,
        "Creation_Date": 1581469303,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "7dca359aa490c9b19df56c567e64d850",
            "Index": 0,
            "Label": "1",
            "Size": [
                595.0,
                842.0
            ],
            "Text": "PARNYATAAN OMOM PARKARA HAK-HAK ASASI MANOSSA\nSadajana oreng e lahiragi sareng hak-hak se dha-padha, mutlak klaban kabebasan fundamental. Parsarekatan\nBangsa-Bangsa agaduwi janji badhi ajungjung tenggi, mamaju sareng anaonge hak-hak asasi sabban oreng. Janji\ngapaneka asalepon dhari piagam Parsarekatan Bangsa-Bangsa se maneges kayakenan bangsa-bangsa e dunya\ndha' hak-hak asasi manossa se fundamental ban dha' drajat ban ajina manossa. E dhalem parnyataan omom hak-\nhak asasi manossa Parsarekatan Bangsa-Bangsa anegesagi ngangguy cara saderhana ban jelas hak-hak se\negadhuwi sadajana oreng secara rata ban adil. Hak-hak se kasebut e attas gadhuwana sampeyan sadaja . Hak\nasasi gapaneka gadhuwana sampeyan. Saena sampeyan ngageli onggu dha' hakhak- asasi gapaneka. Ngereng\nbanto mamajuwagi ban billahi kaangguy sampeyan dibhi' juga kaangguy tan taretan selaen.\nMUKADDIMAH\nSaestona pangakowan drajat secara koddrat klaban hak se dha-padha sareng muttlak dhari sadajana anggota\nkaluwarga manossa enggi panika dasar dhari kamardikaan, keadilan sareng perdamaian e dunnya.\nSaestona manabi tak agateyagi sareng nganggep enteng hak-hak epon manossa badhi adaddiyagi kalakowan-\nkalakowan bengges se bisa mapeggel ate nuraniepon umat manossa; wujudepon settong dhunnya,\npalenggiyanna manossa se badhi arassaagi kenikmatan, kebebasan angocappagi pamanggi ban keyakinan\nsareng kebebasan dhari rassa tako' ban kemeskenan ampon daddi pernyataan aspirasi paleng tenggi dhari\nsadajana ra'yat biyasa.\nSaestona hak-hak manossa parlo e naonge kalaban peratoran hukum, sopaja oreng ta' kapaksa mele jalan\nberontak menangka cara paleng akher kaanguy alaban kedholiman sareng penjajahan.\nSaestona ce' parlona mamajuagi hubungan kakancaan eanterona nagara-nagara.\nSaestona bangsa-bangsa dhari Perserikatan Bangsa-Bangsa e dhalem Piagam Perserikatan Bangsa-Bangsa\nampon anegessagi pole kapercajaannepon dha' hak-hak dasar manossa, dha' drajat klaban ajina manossa sareng\nhak-hak se padha kaangguy oreng lake otaba oreng bine, sareng ampon motossagi kaangguy matenggi\nkamajuwan sosial sareng drajat kaadilan se langkong sae dhalem kamardikaan se langkong lebar.\nSaestona nagara-nagara anggota ampon ajanji areng-sareng Perserikatan Bangsa- Bangsa kaangguy matenggi\nkamajuwan, ajina ban hormatepon sadajana oreng dha' hak-hak asasi manossa ban kebebasan dhasar.\nSaestona pemahaman se padha parkara hak-hak ban kebebasan-kebebasan kasebbut sanget penting kaangguy\nnglakone onggu-onggu janji kasebbut, melaepon:\nAsareng Ka'dhinto\nMAJELIS AKBAR\nngabarragi\nPERNYATAAN OMOM PARKARA HAK-HAK ASASI MANOSSA\nKaangguy patogan omom se anyata'agi hasel kaanguy sadajana oreng ban sadajana nagara klaban tojjuwan\nsopaja sabban oreng sareng sabban perserekatadan e dhalem masyarakat, klaban emot terros dha' pernyataan\ngapaneka badhi ajuangngagi ngangguy cara ngajari sareng adhidhik nyopre matenggi rasa hormat dha' hak-hak\nban kabebasan-kabebasan kasebbut klaban jalan se maju, nasional juga internasional, nyoppre makowat\npengakoan ban penghormadan se universal ban efektif se ejalannagi sareng bangsa-bangsa dhari Nagara-\nNagara Anggota ka'dhinto dibhi', juga sareng bangsa-bangsa dhari wilayah-wilayah se ebabana kabasaannepon\nhukum nagara ka'dhinto.\nPASAL 1\nSadajana oreng lahir mardika e sarenge drajat klaban hak-hak se dha-padha. Sadajana eparenge akal sareng\nnurani ban kodu areng-sareng akanca kadi taretan.\nPASAL 2\nSabban oreng agaduwi sadajana hak sareng kebebasan-kebebasan se kasebbut edhalem parnyataan ka'dinto\nkalaban ta' abida'agi masalah ras, barnana kole', lake-bine, basa, agama, politik otaba drajat sosial, hak milik,\notaba kabadhaan, laennepon.\nSaterossa ta' kengeng epabida se edhasarragi dha' kadhudhukan politik, hukum, otaba status internasional dari\nnagara otaba wilayah asallepon oreng ka'dhinto, panapa nagara mardhika, wilayah perwaliyan, nagara jajahan\notaba se kadaulatannepon ebatessi.\nPASAL 3\nSadajana oreng gaduwan hak odik, kamardhikaan, sareng kaamanan bi'dibi.\nPASAL 4"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "56afd2addee5d12b0492072d7c090b8e",
            "Index": 1,
            "Label": "2",
            "Size": [
                595.0,
                842.0
            ],
            "Text": "Pasera bisaos ta' kengeng e badhi budhak otaba epaksa daddi abdi, perbudhakan sareng adagang budhak\nmacam panapa bisaos kodu elarang.\nPASAL 5\nTadha' oreng se kengeng eseksa elakone klaban kejjem, otaba eyokom ngangguy cara matoron drajadda\nmanossa otaba madaddi aebbha.\nPASAL 6\nSabban oreng agadhuwi hak sopaja eyakone eka'dhimma'a bisaos, e dhalem hokom akadi oreng pribadi.\nPASAL 7\nSadajana oreng gaduwan hak se padha e dalem naongan hukum, ta' epabida. Sadajana gaduwan hak lindung\nsepadha dha' sabban perbida'an se ta' padha klaban parnyataan paneka, sareng dha' sadajana hasutan se\ntojjuwanna dha' diskriminasi (parbida'an) kadi ka'dhinto.\nPASAL 8\nSabban oreng agadhuwi hak koreksi se efektif dhari pengadilan nasionalkse gadhuwan wewenang dha' sadajana\nkalakoan se alanggar hak-hak dasar se eparengagi dha' salerena sareng konstitusi otaba hokom.\nPASAL 9\nTadha' oreng se kengeng etangkep, etahan otaba ebuang sawenang-wenang.\nPASAL 10\nSabban oreng agadhuwi hak eadili se padha ban adil onggu ban tabuka klaban pengadilan se bebas ban ta' le-\nmele pihak, dhalem motosagi hak ban kawajiban sareng dhalem tuntutan pidana se badhi epotosagi.\nPASAL 11\nSabban oreng se edakwa alakone sala mitorot hokom eanggep ta' sala sampe' ebuktiagi sala mitorot hokom\ndhalem pengadilan se tabuka, ban salerana kengeng sadajana jaminan se ekaparlo kangguy abilahi.\nTadha' oreng se kengeng e anggep sala alakone tindak pidana karna kalakoan otaba kealpaan se benni\npelanggaran hokom mitorot undang-undang nasional otaba internasional bakto kalakoan gapaneka ejalani.\nSaka'dhinto juga ta' kengeng nantoagi okoman lebbi bera' dhari se samostena etarema bakto pelanggaran\ngapaneka ejalani.\nPASAL 12\nTadha oreng se kengeng eganggu orosanna dibhi', kaluargana, romatanggana, otaba hubungan sorat-manyorat,\notaba eserang kahormatannepon ban saena asmana. Sabban oreng agadhuwi hak enaongi hokom alaban gudaan\notaba serangan gapaneka.\nPASAL 13\nSaban oreng agadhuwi hak sareng kabebasan le-ngalle otaba a lenggi e settong kenengan dhalem bates-bates\nsabban nagara.\nSabban oreng agadhuwi hak aninggalagi settong negara, tamasok negarana dibhi' ban abali pole dha' negara\ngapaneka.\nPASAL 14\nSabban oreng agadhuwi hak nyare klaban anekmati e negara-negara laen, naongan dhari etabeng parkara.\nHak gapaneka ta' kengeng e angguy manabi parkaraepon saongguna ta' karna kejahatan-kejahatan se badha\nhubunganna sareng politik otaba dhari kalakoan-kalakoan se alaban tojjuan-tojjuan ban prinsip-prinsip\nParsarekatan Bangsa-Bangsa.\nPASAL 15\nSabban oreng agadhuwi hak sala settong kewarganegaraan.\nTadha oreng kengeng epaksa ngocol kawarganegaraanna otaba e tolak hak agante kewarganegaraan.\nPASAL 16\nOreng lake' ban bine se ampon cokop omor, agudhuwi hak akabin ban abangon kaluarga, sareng ta' olle ebatesi\nklaban alasan ras, kawarganegaraan otaba agama. Salerena gadhuan hak se dha-padha dhalem hal kakabinan\njuga dhalem masa kakabinan ban dhalem hal atela'."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "51caf3fea101cfe74a8056d2223cbb99",
            "Index": 2,
            "Label": "3",
            "Size": [
                595.0,
                842.0
            ],
            "Text": "Kakabinan namong kengeng elakone manabi edasaragi pelehan bebas sareng parsetujuan sa-ongguna dhari\nkadhuwa calon mantan.\nKaluarga, enggi paneka satuan alamiah fundamental dhalem masyarakat, agadhuwi hak enaonge masyarakat\nban nagara.\nPASAL 17\nSabban oreng agadhuwi hak gadhuan harta sae bi'dibi' otaba sareng oreng laen.\nTadha' oreng se olle erampas hartaepon secara sawenang-wenang.\nPASAL 18\nSabban oreng agadhuwi hak kabebasan pamekkeran, nurani ban agama, dhalem hak gapaneka masok\nkabebasan agante agamana otaba keyakenna, sareng kabebasan alakone agamana otaba kayakenna bi'dibi'an\notaba a reng-sareng oreng laen secara omom bi'dibi' kaangguy anyata'agi agamana otaba kayakenna sae\ndhalem ngajari, alakone ibadah secara khusu'.\nPASAL 19\nSabban oreng agadhuwi hak kabebasan gaduwan ban ngocapagi pamanggi, dhalem hak gapaneka kamasok\nkabebasan gaduwan pamanggi se ta' kengeng eganggu, ban nyare, narema sareng ngabaragi katerangan ban\npamanggi alebet media ponapa bisaos ban tadha' batessepon.\nPASAL 20\nSabban oreng agadhuwi labebasan a pol-kompol ban a sarekat se aman.\nTadha' oreng se kengeng epaksa masok sala settong parkompolan.\nPASAL 21\nSabban oreng agadhuwi hak norok dhalem pamarentahan negarana secara langsung otaba lebat bekkel se epele\nsecara bebas.\nSabban oreng agadhuwi hak kasempatan se dha-padha kaangguy e angka' dhalem jabatan pamarentahan\nnagara.\nKareppa rakyat moste daddi dasar kekuasaan pamarentah, karep gapaneka moste enyatagi dhalem pamelehan\nomom se epabadha sabban settong bekto, murni, omom ban sadrajat, rahasia otaba cara laen se ejamin melena\nbebas.\nPASAL 22\nSabban oreng anggota masyarakat agadhuwi hak jaminan sosial ban agadhuwi hak-hak ekonomi, sosial ban\nbudaya se eparloagi monggu drajat ban bebas tombuna salerana lebat usaha-usaha nasional otaba bantoan\ninternasional sabanding sareng organisasi ban somber-somber kakayaan saban nagarana.\nPASAL 23\nSabban oreng agadhuwi hak dha' kalakoan, dha' pelean bebas kalakoan gapaneka, agadhuwi hak dha'\nkabadhaan se sae lako paneka ban enaonge dhari pengangguran.\nSabban oreng, agadhuwi hak opa se padha kaangguy kalakoan se padha.\nSabban oreng se alako agadhuwi hak dha' penghaselan se adil ban cokop se a jamin dha' salerana ban\nkaluargana kabadhaan se sae kaangguy drajatepon manossa, ban etambah saparlona cara-cara laen naongan\nsosial.\nSabban oreng agadhuwi hak agabay sareng daddi anggota sarekat pekerja monggu a naonge kabotuanna.\nPASAL 24\nSabban oreng agaduwi hak istirahat ban prei, tamasok batessa jam-jam alako, klaban are-are prei se opana\ntetep ebajar.\nPASAL 25\nSabban oreng agadhuwi hak patokan odhi' se cokop kaangguy kasehatan ban kasejahteraan salerana ban\nkaluargana, tamasok dha'ar, busana, compok ban pelayanan kasehatan ban sosial se ekaparlo; sareng hak dha'\njaminan manabi nganggur ta' alako, sake, cacat, daddi randa, omor seppo otaba kabadhaan laen se daddi\nlantaran korangga pangaselan eloar kobessana.\nEbu ban nak-kanak agadhuwi hak kengeng pelayanan ban bantoan istimewa. Kabinna anak sae se ebabaragi e\ndhalem otaba e loar nikah moste kengeng naongan sosial se dha-padha."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "227cfaefb647b9b28f6f0b66e52e1941",
            "Index": 3,
            "Label": "4",
            "Size": [
                595.0,
                842.0
            ],
            "Text": "PASAL 26\nSabban oreng agadhuwi hak olle pandhidhigan. Pandhidhigan moste bebas bea, paleng sakonek kaangguy\ntingkat sekolah rendah ban pandhidhigan dasar. Pandhidhigan rendah moste wajib. Pandhidhigan teknik ban\nprofesi moste tabuka' kaangguy kabbina oreng, pandhidhigan tenggi moste bisa emasoki kabbina oreng\nngangguy cara se dha-padha ban edasari cara se patot.\nPandhidhigan sopaja apanojju dha' pamekaran kapribadian manossa ban makoat rasa hormat dha' hak-hak\nmanossa ban kabebasan fundamental (dasar). Pandhidhigan moste mamaju saleng pamahaman, toleransi ban\nkakancaan antara bangsa-bangsa, ras otaba klompok-klompok agama, sareng materos kalakoan Parsarekatan\nBangsa-bangsa dhalem ajaga pardamaian.\nOreng seppo agadhuwi hak paleng otama mele macemma pandhidhigan se badhi eparengagi dha' tra-pottrrana.\nPASAL 27\nSabban oreng agadhuwi hak bebas partisipasi dhalem kegiatan budaya masyarakat, anekmati seni ban ngereng\ndhalem kamajuan ban anekmati manfaat elmo pengetahuan.\nSabban oreng agaduwi hak enaongi kaontongan baten ban lahiriah se e aselagi dhari produksi elmo, sastra\notaba seni se e anggit salerana.\nPASAL 28\nSabban oreng agadhuwi hak dha' tatanan sosial ban internasional, se hak-hak ban kabebasan-kabebasan\nekasebut dhalem Parnyataan paneka kengeng elakone sadajana.\nPASAL 29\nSabban oreng agadhuwi kewajiban-kewajiban dha' masyarakat settong kenengan e ka'dimma salerena bisa\nbebas mamekar pribadhina dibhi'.\nDhalem alakone hak-hak ban kabebasan-kabebasan, sabban oreng moste norot coma dha' batesan-batesan se\netetepagi undang-undang, sareng tojjuan kaangguy pengakoan ban hormat dha' hak-hak klaban kabebasan-\nkabebasan oreng laen, sareng kaangguy a lastereagi syarat-syarat se adil dhalem hak kasusilaan, katertiban ban\nkasejahteraan omom dhalem masyarakat se demokratis.\nHak-hak ban kabebasan-kabebasan gapaneka, ngangguy cara ponapa bisaos, sama sakale ta' kengeng elakone a\nlaban tojjuan ban dasar-dasar pamekkeran Parsarekatan Bangsa-Bangsa.\nPASAL 30\nTadha hal dhari dhalem Parnyataan paneka kengeng etafsiragi a beri' sala settong nagara, kelompok otaba sala\nsettong oreng, hak kaangguy e dhalem kalakoan ponapa bisaos, otaba alakone settong kalakoan se gadhuan\ntojjuan marosak hak-hak ban kabebasan-kabebasan se ka'dimma bisaos kasebut dhalem Parnyataan paneka."
        }
    }
}
