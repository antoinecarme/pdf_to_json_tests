{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469370,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "PARNYATAAN OMOM PARKARA HAK-HAK ASASI MANOSSA\nSadajana oreng e lahiragi sareng hak-hak se dha-padha, mutlak klaban kabebasan\nfundamental. Parsarekatan Bangsa-Bangsa agaduwi janji badhi ajungjung tenggi, mamaju\nsareng anaonge hak-hak asasi sabban oreng. Janji gapaneka asalepon dhari piagam\nParsarekatan Bangsa-Bangsa se maneges kayakenan bangsa-bangsa e dunya dha' hak-hak\nasasi manossa se fundamental ban dha' drajat ban ajina manossa. E dhalem parnyataan\nomom hak-hak asasi manossa Parsarekatan Bangsa-Bangsa anegesagi ngangguy cara saderhana\nban jelas hak-hak se egadhuwi sadajana oreng secara rata ban adil. Hak-hak se kasebut e\nattas gadhuwana sampeyan sadaja . Hak asasi gapaneka gadhuwana sampeyan. Saena sampeyan\nngageli onggu dha' hakhak- asasi gapaneka. Ngereng banto mamajuwagi ban billahi\nkaangguy sampeyan dibhi' juga kaangguy tan taretan selaen.\nMUKADDIMAH\nSaestona pangakowan drajat secara koddrat klaban hak se dha-padha sareng muttlak dhari\nsadajana anggota kaluwarga manossa enggi panika dasar dhari kamardikaan, keadilan\nsareng perdamaian e dunnya.\nSaestona manabi tak agateyagi sareng nganggep enteng hak-hak epon manossa badhi\nadaddiyagi kalakowan-kalakowan bengges se bisa mapeggel ate nuraniepon umat manossa;\nwujudepon settong dhunnya, palenggiyanna manossa se badhi arassaagi kenikmatan,\nkebebasan angocappagi pamanggi ban keyakinan sareng kebebasan dhari rassa tako' ban\nkemeskenan ampon daddi pernyataan aspirasi paleng tenggi dhari sadajana ra'yat biyasa.\nSaestona hak-hak manossa parlo e naonge kalaban peratoran hukum, sopaja oreng ta'\nkapaksa mele jalan berontak menangka cara paleng akher kaanguy alaban kedholiman sareng\npenjajahan.\nSaestona ce' parlona mamajuagi hubungan kakancaan eanterona nagara-nagara.\nSaestona bangsa-bangsa dhari Perserikatan Bangsa-Bangsa e dhalem Piagam Perserikatan\nBangsa-Bangsa ampon anegessagi pole kapercajaannepon dha' hak-hak dasar manossa, dha'\ndrajat klaban ajina manossa sareng hak-hak se padha kaangguy oreng lake otaba oreng\nbine, sareng ampon motossagi kaangguy matenggi kamajuwan sosial sareng drajat kaadilan\nse langkong sae dhalem kamardikaan se langkong lebar.\nSaestona nagara-nagara anggota ampon ajanji areng-sareng Perserikatan Bangsa- Bangsa\nkaangguy matenggi kamajuwan, ajina ban hormatepon sadajana oreng dha' hak-hak asasi\nmanossa ban kebebasan dhasar.\nSaestona pemahaman se padha parkara hak-hak ban kebebasan-kebebasan kasebbut sanget\npenting kaangguy nglakone onggu-onggu janji kasebbut, melaepon:\nAsareng Ka'dhinto\nMAJELIS AKBAR\nngabarragi\nPERNYATAAN OMOM PARKARA HAK-HAK ASASI MANOSSA\nKaangguy patogan omom se anyata'agi hasel kaanguy sadajana oreng ban sadajana nagara\nklaban tojjuwan sopaja sabban oreng sareng sabban perserekatadan e dhalem masyarakat,\nklaban emot terros dha' pernyataan gapaneka badhi ajuangngagi ngangguy cara ngajari",
            "Image": "234fcc16f79e8c9057d9e87a4353e798"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "sareng adhidhik nyopre matenggi rasa hormat dha' hak-hak ban kabebasan-kabebasan\nkasebbut klaban jalan se maju, nasional juga internasional, nyoppre makowat pengakoan\nban penghormadan se universal ban efektif se ejalannagi sareng bangsa-bangsa dhari\nNagara-Nagara Anggota ka'dhinto dibhi', juga sareng bangsa-bangsa dhari wilayah-wilayah\nse ebabana kabasaannepon hukum nagara ka'dhinto.\nPASAL 1\nSadajana oreng lahir mardika e sarenge drajat klaban hak-hak se dha-padha. Sadajana\neparenge akal sareng nurani ban kodu areng-sareng akanca kadi taretan.\nPASAL 2\nSabban oreng agaduwi sadajana hak sareng kebebasan-kebebasan se kasebbut edhalem\nparnyataan ka'dinto kalaban ta' abida'agi masalah ras, barnana kole', lake-bine, basa,\nagama, politik otaba drajat sosial, hak milik, otaba kabadhaan, laennepon.\nSaterossa ta' kengeng epabida se edhasarragi dha' kadhudhukan politik, hukum, otaba\nstatus internasional dari nagara otaba wilayah asallepon oreng ka'dhinto, panapa nagara\nmardhika, wilayah perwaliyan, nagara jajahan otaba se kadaulatannepon ebatessi.\nPASAL 3\nSadajana oreng gaduwan hak odik, kamardhikaan, sareng kaamanan bi'dibi.\nPASAL 4\nPasera bisaos ta' kengeng e badhi budhak otaba epaksa daddi abdi, perbudhakan sareng\nadagang budhak macam panapa bisaos kodu elarang.\nPASAL 5\nTadha' oreng se kengeng eseksa elakone klaban kejjem, otaba eyokom ngangguy cara\nmatoron drajadda manossa otaba madaddi aebbha.\nPASAL 6\nSabban oreng agadhuwi hak sopaja eyakone eka'dhimma'a bisaos, e dhalem hokom akadi\noreng pribadi.\nPASAL 7\nSadajana oreng gaduwan hak se padha e dalem naongan hukum, ta' epabida. Sadajana\ngaduwan hak lindung sepadha dha' sabban perbida'an se ta' padha klaban parnyataan\npaneka, sareng dha' sadajana hasutan se tojjuwanna dha' diskriminasi (parbida'an) kadi\nka'dhinto.\nPASAL 8\nSabban oreng agadhuwi hak koreksi se efektif dhari pengadilan nasionalkse gadhuwan\nwewenang dha' sadajana kalakoan se alanggar hak-hak dasar se eparengagi dha' salerena\nsareng konstitusi otaba hokom.\nPASAL 9\nTadha' oreng se kengeng etangkep, etahan otaba ebuang sawenang-wenang.",
            "Image": "312c210acca45357eb90f8d0a2786e83"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "PASAL 10\nSabban oreng agadhuwi hak eadili se padha ban adil onggu ban tabuka klaban pengadilan\nse bebas ban ta' le-mele pihak, dhalem motosagi hak ban kawajiban sareng dhalem\ntuntutan pidana se badhi epotosagi.\nPASAL 11\nSabban oreng se edakwa alakone sala mitorot hokom eanggep ta' sala sampe' ebuktiagi\nsala mitorot hokom dhalem pengadilan se tabuka, ban salerana kengeng sadajana jaminan\nse ekaparlo kangguy abilahi.\nTadha' oreng se kengeng e anggep sala alakone tindak pidana karna kalakoan otaba\nkealpaan se benni pelanggaran hokom mitorot undang-undang nasional otaba internasional\nbakto kalakoan gapaneka ejalani. Saka'dhinto juga ta' kengeng nantoagi okoman lebbi\nbera' dhari se samostena etarema bakto pelanggaran gapaneka ejalani.\nPASAL 12\nTadha oreng se kengeng eganggu orosanna dibhi', kaluargana, romatanggana, otaba\nhubungan sorat-manyorat, otaba eserang kahormatannepon ban saena asmana. Sabban oreng\nagadhuwi hak enaongi hokom alaban gudaan otaba serangan gapaneka.\nPASAL 13\nSaban oreng agadhuwi hak sareng kabebasan le-ngalle otaba a lenggi e settong kenengan\ndhalem bates-bates sabban nagara.\nSabban oreng agadhuwi hak aninggalagi settong negara, tamasok negarana dibhi' ban abali\npole dha' negara gapaneka.\nPASAL 14\nSabban oreng agadhuwi hak nyare klaban anekmati e negara-negara laen, naongan dhari\netabeng parkara.\nHak gapaneka ta' kengeng e angguy manabi parkaraepon saongguna ta' karna kejahatan-\nkejahatan se badha hubunganna sareng politik otaba dhari kalakoan-kalakoan se alaban\ntojjuan-tojjuan ban prinsip-prinsip Parsarekatan Bangsa-Bangsa.\nPASAL 15\nSabban oreng agadhuwi hak sala settong kewarganegaraan.\nTadha oreng kengeng epaksa ngocol kawarganegaraanna otaba e tolak hak agante\nkewarganegaraan.\nPASAL 16\nOreng lake' ban bine se ampon cokop omor, agudhuwi hak akabin ban abangon kaluarga,\nsareng ta' olle ebatesi klaban alasan ras, kawarganegaraan otaba agama. Salerena\ngadhuan hak se dha-padha dhalem hal kakabinan juga dhalem masa kakabinan ban dhalem hal\natela'.\nKakabinan namong kengeng elakone manabi edasaragi pelehan bebas sareng parsetujuan sa-\nongguna dhari kadhuwa calon mantan.",
            "Image": "4eb149881c58fe37be4ba13e88c540af"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kaluarga, enggi paneka satuan alamiah fundamental dhalem masyarakat, agadhuwi hak\nenaonge masyarakat ban nagara.\nPASAL 17\nSabban oreng agadhuwi hak gadhuan harta sae bi'dibi' otaba sareng oreng laen.\nTadha' oreng se olle erampas hartaepon secara sawenang-wenang.\nPASAL 18\nSabban oreng agadhuwi hak kabebasan pamekkeran, nurani ban agama, dhalem hak gapaneka\nmasok kabebasan agante agamana otaba keyakenna, sareng kabebasan alakone agamana otaba\nkayakenna bi'dibi'an otaba a reng-sareng oreng laen secara omom bi'dibi' kaangguy\nanyata'agi agamana otaba kayakenna sae dhalem ngajari, alakone ibadah secara khusu'.\nPASAL 19\nSabban oreng agadhuwi hak kabebasan gaduwan ban ngocapagi pamanggi, dhalem hak gapaneka\nkamasok kabebasan gaduwan pamanggi se ta' kengeng eganggu, ban nyare, narema sareng\nngabaragi katerangan ban pamanggi alebet media ponapa bisaos ban tadha' batessepon.\nPASAL 20\nSabban oreng agadhuwi labebasan a pol-kompol ban a sarekat se aman.\nTadha' oreng se kengeng epaksa masok sala settong parkompolan.\nPASAL 21\nSabban oreng agadhuwi hak norok dhalem pamarentahan negarana secara langsung otaba\nlebat bekkel se epele secara bebas.\nSabban oreng agadhuwi hak kasempatan se dha-padha kaangguy e angka' dhalem jabatan\npamarentahan nagara.\nKareppa rakyat moste daddi dasar kekuasaan pamarentah, karep gapaneka moste enyatagi\ndhalem pamelehan omom se epabadha sabban settong bekto, murni, omom ban sadrajat,\nrahasia otaba cara laen se ejamin melena bebas.\nPASAL 22\nSabban oreng anggota masyarakat agadhuwi hak jaminan sosial ban agadhuwi hak-hak\nekonomi, sosial ban budaya se eparloagi monggu drajat ban bebas tombuna salerana lebat\nusaha-usaha nasional otaba bantoan internasional sabanding sareng organisasi ban\nsomber-somber kakayaan saban nagarana.\nPASAL 23\nSabban oreng agadhuwi hak dha' kalakoan, dha' pelean bebas kalakoan gapaneka, agadhuwi\nhak dha' kabadhaan se sae lako paneka ban enaonge dhari pengangguran.\nSabban oreng, agadhuwi hak opa se padha kaangguy kalakoan se padha.\nSabban oreng se alako agadhuwi hak dha' penghaselan se adil ban cokop se a jamin dha'\nsalerana ban kaluargana kabadhaan se sae kaangguy drajatepon manossa, ban etambah\nsaparlona cara-cara laen naongan sosial.",
            "Image": "7f5e51a9996206138df5abb7dd1b852f"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Sabban oreng agadhuwi hak agabay sareng daddi anggota sarekat pekerja monggu a naonge\nkabotuanna.\nPASAL 24\nSabban oreng agaduwi hak istirahat ban prei, tamasok batessa jam-jam alako, klaban are-\nare prei se opana tetep ebajar.\nPASAL 25\nSabban oreng agadhuwi hak patokan odhi' se cokop kaangguy kasehatan ban kasejahteraan\nsalerana ban kaluargana, tamasok dha'ar, busana, compok ban pelayanan kasehatan ban\nsosial se ekaparlo; sareng hak dha' jaminan manabi nganggur ta' alako, sake, cacat,\ndaddi randa, omor seppo otaba kabadhaan laen se daddi lantaran korangga pangaselan\neloar kobessana.\nEbu ban nak-kanak agadhuwi hak kengeng pelayanan ban bantoan istimewa. Kabinna anak sae\nse ebabaragi e dhalem otaba e loar nikah moste kengeng naongan sosial se dha-padha.\nPASAL 26\nSabban oreng agadhuwi hak olle pandhidhigan. Pandhidhigan moste bebas bea, paleng\nsakonek kaangguy tingkat sekolah rendah ban pandhidhigan dasar. Pandhidhigan rendah\nmoste wajib. Pandhidhigan teknik ban profesi moste tabuka' kaangguy kabbina oreng,\npandhidhigan tenggi moste bisa emasoki kabbina oreng ngangguy cara se dha-padha ban\nedasari cara se patot.\nPandhidhigan sopaja apanojju dha' pamekaran kapribadian manossa ban makoat rasa hormat\ndha' hak-hak manossa ban kabebasan fundamental (dasar). Pandhidhigan moste mamaju\nsaleng pamahaman, toleransi ban kakancaan antara bangsa-bangsa, ras otaba klompok-\nklompok agama, sareng materos kalakoan Parsarekatan Bangsa-bangsa dhalem ajaga\npardamaian.\nOreng seppo agadhuwi hak paleng otama mele macemma pandhidhigan se badhi eparengagi\ndha' tra-pottrrana.\nPASAL 27\nSabban oreng agadhuwi hak bebas partisipasi dhalem kegiatan budaya masyarakat, anekmati\nseni ban ngereng dhalem kamajuan ban anekmati manfaat elmo pengetahuan.\nSabban oreng agaduwi hak enaongi kaontongan baten ban lahiriah se e aselagi dhari\nproduksi elmo, sastra otaba seni se e anggit salerana.\nPASAL 28\nSabban oreng agadhuwi hak dha' tatanan sosial ban internasional, se hak-hak ban\nkabebasan-kabebasan ekasebut dhalem Parnyataan paneka kengeng elakone sadajana.\nPASAL 29\nSabban oreng agadhuwi kewajiban-kewajiban dha' masyarakat settong kenengan e ka'dimma\nsalerena bisa bebas mamekar pribadhina dibhi'.\nDhalem alakone hak-hak ban kabebasan-kabebasan, sabban oreng moste norot coma dha'\nbatesan-batesan se etetepagi undang-undang, sareng tojjuan kaangguy pengakoan ban\nhormat dha' hak-hak klaban kabebasan-kabebasan oreng laen, sareng kaangguy a lastereagi",
            "Image": "55faa487cc010f5d4f4ad124069579f8"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "syarat-syarat se adil dhalem hak kasusilaan, katertiban ban kasejahteraan omom dhalem\nmasyarakat se demokratis.\nHak-hak ban kabebasan-kabebasan gapaneka, ngangguy cara ponapa bisaos, sama sakale ta'\nkengeng elakone a laban tojjuan ban dasar-dasar pamekkeran Parsarekatan Bangsa-Bangsa.\nPASAL 30\nTadha hal dhari dhalem Parnyataan paneka kengeng etafsiragi a beri' sala settong\nnagara, kelompok otaba sala settong oreng, hak kaangguy e dhalem kalakoan ponapa\nbisaos, otaba alakone settong kalakoan se gadhuan tojjuan marosak hak-hak ban\nkabebasan-kabebasan se ka'dimma bisaos kasebut dhalem Parnyataan paneka.",
            "Image": "733ca13c55006d3c1e72fc8f7bed2020"
        }
    }
}
