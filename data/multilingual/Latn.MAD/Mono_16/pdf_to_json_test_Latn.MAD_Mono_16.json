{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469267,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "PARNYATAAN OMOM PARKARA HAK-HAK ASASI MANOSSA\nSadajana oreng e lahiragi sareng hak-hak se dha-padha, mutlak klaban\nkabebasan fundamental. Parsarekatan Bangsa-Bangsa agaduwi janji badhi\najungjung tenggi, mamaju sareng anaonge hak-hak asasi sabban oreng.\nJanji gapaneka asalepon dhari piagam Parsarekatan Bangsa-Bangsa se\nmaneges kayakenan bangsa-bangsa e dunya dha' hak-hak asasi manossa se\nfundamental ban dha' drajat ban ajina manossa. E dhalem parnyataan omom\nhak-hak asasi manossa Parsarekatan Bangsa-Bangsa anegesagi ngangguy cara\nsaderhana ban jelas hak-hak se egadhuwi sadajana oreng secara rata ban\nadil. Hak-hak se kasebut e attas gadhuwana sampeyan sadaja . Hak asasi\ngapaneka gadhuwana sampeyan. Saena sampeyan ngageli onggu dha' hakhak-\nasasi gapaneka. Ngereng banto mamajuwagi ban billahi kaangguy sampeyan\ndibhi' juga kaangguy tan taretan selaen.\nMUKADDIMAH\nSaestona pangakowan drajat secara koddrat klaban hak se dha-padha sareng\nmuttlak dhari sadajana anggota kaluwarga manossa enggi panika dasar\ndhari kamardikaan, keadilan sareng perdamaian e dunnya.\nSaestona manabi tak agateyagi sareng nganggep enteng hak-hak epon\nmanossa badhi adaddiyagi kalakowan-kalakowan bengges se bisa mapeggel\nate nuraniepon umat manossa; wujudepon settong dhunnya, palenggiyanna\nmanossa se badhi arassaagi kenikmatan, kebebasan angocappagi pamanggi\nban keyakinan sareng kebebasan dhari rassa tako' ban kemeskenan ampon\ndaddi pernyataan aspirasi paleng tenggi dhari sadajana ra'yat biyasa.\nSaestona hak-hak manossa parlo e naonge kalaban peratoran hukum, sopaja\noreng ta' kapaksa mele jalan berontak menangka cara paleng akher kaanguy\nalaban kedholiman sareng penjajahan.\nSaestona ce' parlona mamajuagi hubungan kakancaan eanterona nagara-\nnagara.\nSaestona bangsa-bangsa dhari Perserikatan Bangsa-Bangsa e dhalem Piagam\nPerserikatan Bangsa-Bangsa ampon anegessagi pole kapercajaannepon dha'\nhak-hak dasar manossa, dha' drajat klaban ajina manossa sareng hak-hak\nse padha kaangguy oreng lake otaba oreng bine, sareng ampon motossagi\nkaangguy matenggi kamajuwan sosial sareng drajat kaadilan se langkong\nsae dhalem kamardikaan se langkong lebar.\nSaestona nagara-nagara anggota ampon ajanji areng-sareng Perserikatan\nBangsa- Bangsa kaangguy matenggi kamajuwan, ajina ban hormatepon\nsadajana oreng dha' hak-hak asasi manossa ban kebebasan dhasar.\nSaestona pemahaman se padha parkara hak-hak ban kebebasan-kebebasan\nkasebbut sanget penting kaangguy nglakone onggu-onggu janji kasebbut,\nmelaepon:\nAsareng Ka'dhinto\nMAJELIS AKBAR\nngabarragi",
            "Image": "e256c20f0fa1d729684d24a554a484b4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "PERNYATAAN OMOM PARKARA HAK-HAK ASASI MANOSSA\nKaangguy patogan omom se anyata'agi hasel kaanguy sadajana oreng ban\nsadajana nagara klaban tojjuwan sopaja sabban oreng sareng sabban\nperserekatadan e dhalem masyarakat, klaban emot terros dha' pernyataan\ngapaneka badhi ajuangngagi ngangguy cara ngajari sareng adhidhik nyopre\nmatenggi rasa hormat dha' hak-hak ban kabebasan-kabebasan kasebbut\nklaban jalan se maju, nasional juga internasional, nyoppre makowat\npengakoan ban penghormadan se universal ban efektif se ejalannagi sareng\nbangsa-bangsa dhari Nagara-Nagara Anggota ka'dhinto dibhi', juga sareng\nbangsa-bangsa dhari wilayah-wilayah se ebabana kabasaannepon hukum\nnagara ka'dhinto.\nPASAL 1\nSadajana oreng lahir mardika e sarenge drajat klaban hak-hak se dha-\npadha. Sadajana eparenge akal sareng nurani ban kodu areng-sareng akanca\nkadi taretan.\nPASAL 2\nSabban oreng agaduwi sadajana hak sareng kebebasan-kebebasan se kasebbut\nedhalem parnyataan ka'dinto kalaban ta' abida'agi masalah ras, barnana\nkole', lake-bine, basa, agama, politik otaba drajat sosial, hak milik,\notaba kabadhaan, laennepon.\nSaterossa ta' kengeng epabida se edhasarragi dha' kadhudhukan politik,\nhukum, otaba status internasional dari nagara otaba wilayah asallepon\noreng ka'dhinto, panapa nagara mardhika, wilayah perwaliyan, nagara\njajahan otaba se kadaulatannepon ebatessi.\nPASAL 3\nSadajana oreng gaduwan hak odik, kamardhikaan, sareng kaamanan bi'dibi.\nPASAL 4\nPasera bisaos ta' kengeng e badhi budhak otaba epaksa daddi abdi,\nperbudhakan sareng adagang budhak macam panapa bisaos kodu elarang.\nPASAL 5\nTadha' oreng se kengeng eseksa elakone klaban kejjem, otaba eyokom\nngangguy cara matoron drajadda manossa otaba madaddi aebbha.\nPASAL 6\nSabban oreng agadhuwi hak sopaja eyakone eka'dhimma'a bisaos, e dhalem\nhokom akadi oreng pribadi.\nPASAL 7\nSadajana oreng gaduwan hak se padha e dalem naongan hukum, ta' epabida.\nSadajana gaduwan hak lindung sepadha dha' sabban perbida'an se ta' padha\nklaban parnyataan paneka, sareng dha' sadajana hasutan se tojjuwanna\ndha' diskriminasi (parbida'an) kadi ka'dhinto.",
            "Image": "a038c6d75295876857318bb00b928302"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "PASAL 8\nSabban oreng agadhuwi hak koreksi se efektif dhari pengadilan\nnasionalkse gadhuwan wewenang dha' sadajana kalakoan se alanggar hak-hak\ndasar se eparengagi dha' salerena sareng konstitusi otaba hokom.\nPASAL 9\nTadha' oreng se kengeng etangkep, etahan otaba ebuang sawenang-wenang.\nPASAL 10\nSabban oreng agadhuwi hak eadili se padha ban adil onggu ban tabuka\nklaban pengadilan se bebas ban ta' le-mele pihak, dhalem motosagi hak\nban kawajiban sareng dhalem tuntutan pidana se badhi epotosagi.\nPASAL 11\nSabban oreng se edakwa alakone sala mitorot hokom eanggep ta' sala\nsampe' ebuktiagi sala mitorot hokom dhalem pengadilan se tabuka, ban\nsalerana kengeng sadajana jaminan se ekaparlo kangguy abilahi.\nTadha' oreng se kengeng e anggep sala alakone tindak pidana karna\nkalakoan otaba kealpaan se benni pelanggaran hokom mitorot undang-undang\nnasional otaba internasional bakto kalakoan gapaneka ejalani.\nSaka'dhinto juga ta' kengeng nantoagi okoman lebbi bera' dhari se\nsamostena etarema bakto pelanggaran gapaneka ejalani.\nPASAL 12\nTadha oreng se kengeng eganggu orosanna dibhi', kaluargana,\nromatanggana, otaba hubungan sorat-manyorat, otaba eserang\nkahormatannepon ban saena asmana. Sabban oreng agadhuwi hak enaongi\nhokom alaban gudaan otaba serangan gapaneka.\nPASAL 13\nSaban oreng agadhuwi hak sareng kabebasan le-ngalle otaba a lenggi e\nsettong kenengan dhalem bates-bates sabban nagara.\nSabban oreng agadhuwi hak aninggalagi settong negara, tamasok negarana\ndibhi' ban abali pole dha' negara gapaneka.\nPASAL 14\nSabban oreng agadhuwi hak nyare klaban anekmati e negara-negara laen,\nnaongan dhari etabeng parkara.\nHak gapaneka ta' kengeng e angguy manabi parkaraepon saongguna ta' karna\nkejahatan-kejahatan se badha hubunganna sareng politik otaba dhari\nkalakoan-kalakoan se alaban tojjuan-tojjuan ban prinsip-prinsip\nParsarekatan Bangsa-Bangsa.\nPASAL 15\nSabban oreng agadhuwi hak sala settong kewarganegaraan.",
            "Image": "00bad0f821248e84e31625dacaf4e4f4"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tadha oreng kengeng epaksa ngocol kawarganegaraanna otaba e tolak hak\nagante kewarganegaraan.\nPASAL 16\nOreng lake' ban bine se ampon cokop omor, agudhuwi hak akabin ban\nabangon kaluarga, sareng ta' olle ebatesi klaban alasan ras,\nkawarganegaraan otaba agama. Salerena gadhuan hak se dha-padha dhalem\nhal kakabinan juga dhalem masa kakabinan ban dhalem hal atela'.\nKakabinan namong kengeng elakone manabi edasaragi pelehan bebas sareng\nparsetujuan sa-ongguna dhari kadhuwa calon mantan.\nKaluarga, enggi paneka satuan alamiah fundamental dhalem masyarakat,\nagadhuwi hak enaonge masyarakat ban nagara.\nPASAL 17\nSabban oreng agadhuwi hak gadhuan harta sae bi'dibi' otaba sareng oreng\nlaen.\nTadha' oreng se olle erampas hartaepon secara sawenang-wenang.\nPASAL 18\nSabban oreng agadhuwi hak kabebasan pamekkeran, nurani ban agama, dhalem\nhak gapaneka masok kabebasan agante agamana otaba keyakenna, sareng\nkabebasan alakone agamana otaba kayakenna bi'dibi'an otaba a reng-sareng\noreng laen secara omom bi'dibi' kaangguy anyata'agi agamana otaba\nkayakenna sae dhalem ngajari, alakone ibadah secara khusu'.\nPASAL 19\nSabban oreng agadhuwi hak kabebasan gaduwan ban ngocapagi pamanggi,\ndhalem hak gapaneka kamasok kabebasan gaduwan pamanggi se ta' kengeng\neganggu, ban nyare, narema sareng ngabaragi katerangan ban pamanggi\nalebet media ponapa bisaos ban tadha' batessepon.\nPASAL 20\nSabban oreng agadhuwi labebasan a pol-kompol ban a sarekat se aman.\nTadha' oreng se kengeng epaksa masok sala settong parkompolan.\nPASAL 21\nSabban oreng agadhuwi hak norok dhalem pamarentahan negarana secara\nlangsung otaba lebat bekkel se epele secara bebas.\nSabban oreng agadhuwi hak kasempatan se dha-padha kaangguy e angka'\ndhalem jabatan pamarentahan nagara.\nKareppa rakyat moste daddi dasar kekuasaan pamarentah, karep gapaneka\nmoste enyatagi dhalem pamelehan omom se epabadha sabban settong bekto,\nmurni, omom ban sadrajat, rahasia otaba cara laen se ejamin melena\nbebas.",
            "Image": "3dec6ef20d0f4f43ceeeca3dc6868258"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "PASAL 22\nSabban oreng anggota masyarakat agadhuwi hak jaminan sosial ban agadhuwi\nhak-hak ekonomi, sosial ban budaya se eparloagi monggu drajat ban bebas\ntombuna salerana lebat usaha-usaha nasional otaba bantoan internasional\nsabanding sareng organisasi ban somber-somber kakayaan saban nagarana.\nPASAL 23\nSabban oreng agadhuwi hak dha' kalakoan, dha' pelean bebas kalakoan\ngapaneka, agadhuwi hak dha' kabadhaan se sae lako paneka ban enaonge\ndhari pengangguran.\nSabban oreng, agadhuwi hak opa se padha kaangguy kalakoan se padha.\nSabban oreng se alako agadhuwi hak dha' penghaselan se adil ban cokop se\na jamin dha' salerana ban kaluargana kabadhaan se sae kaangguy\ndrajatepon manossa, ban etambah saparlona cara-cara laen naongan sosial.\nSabban oreng agadhuwi hak agabay sareng daddi anggota sarekat pekerja\nmonggu a naonge kabotuanna.\nPASAL 24\nSabban oreng agaduwi hak istirahat ban prei, tamasok batessa jam-jam\nalako, klaban are-are prei se opana tetep ebajar.\nPASAL 25\nSabban oreng agadhuwi hak patokan odhi' se cokop kaangguy kasehatan ban\nkasejahteraan salerana ban kaluargana, tamasok dha'ar, busana, compok\nban pelayanan kasehatan ban sosial se ekaparlo; sareng hak dha' jaminan\nmanabi nganggur ta' alako, sake, cacat, daddi randa, omor seppo otaba\nkabadhaan laen se daddi lantaran korangga pangaselan eloar kobessana.\nEbu ban nak-kanak agadhuwi hak kengeng pelayanan ban bantoan istimewa.\nKabinna anak sae se ebabaragi e dhalem otaba e loar nikah moste kengeng\nnaongan sosial se dha-padha.\nPASAL 26\nSabban oreng agadhuwi hak olle pandhidhigan. Pandhidhigan moste bebas\nbea, paleng sakonek kaangguy tingkat sekolah rendah ban pandhidhigan\ndasar. Pandhidhigan rendah moste wajib. Pandhidhigan teknik ban profesi\nmoste tabuka' kaangguy kabbina oreng, pandhidhigan tenggi moste bisa\nemasoki kabbina oreng ngangguy cara se dha-padha ban edasari cara se\npatot.\nPandhidhigan sopaja apanojju dha' pamekaran kapribadian manossa ban\nmakoat rasa hormat dha' hak-hak manossa ban kabebasan fundamental\n(dasar). Pandhidhigan moste mamaju saleng pamahaman, toleransi ban\nkakancaan antara bangsa-bangsa, ras otaba klompok-klompok agama, sareng\nmateros kalakoan Parsarekatan Bangsa-bangsa dhalem ajaga pardamaian.\nOreng seppo agadhuwi hak paleng otama mele macemma pandhidhigan se badhi\neparengagi dha' tra-pottrrana.",
            "Image": "39da6d2cd32e9942d3f8e1727693cd5f"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "PASAL 27\nSabban oreng agadhuwi hak bebas partisipasi dhalem kegiatan budaya\nmasyarakat, anekmati seni ban ngereng dhalem kamajuan ban anekmati\nmanfaat elmo pengetahuan.\nSabban oreng agaduwi hak enaongi kaontongan baten ban lahiriah se e\naselagi dhari produksi elmo, sastra otaba seni se e anggit salerana.\nPASAL 28\nSabban oreng agadhuwi hak dha' tatanan sosial ban internasional, se hak-\nhak ban kabebasan-kabebasan ekasebut dhalem Parnyataan paneka kengeng\nelakone sadajana.\nPASAL 29\nSabban oreng agadhuwi kewajiban-kewajiban dha' masyarakat settong\nkenengan e ka'dimma salerena bisa bebas mamekar pribadhina dibhi'.\nDhalem alakone hak-hak ban kabebasan-kabebasan, sabban oreng moste norot\ncoma dha' batesan-batesan se etetepagi undang-undang, sareng tojjuan\nkaangguy pengakoan ban hormat dha' hak-hak klaban kabebasan-kabebasan\noreng laen, sareng kaangguy a lastereagi syarat-syarat se adil dhalem\nhak kasusilaan, katertiban ban kasejahteraan omom dhalem masyarakat se\ndemokratis.\nHak-hak ban kabebasan-kabebasan gapaneka, ngangguy cara ponapa bisaos,\nsama sakale ta' kengeng elakone a laban tojjuan ban dasar-dasar\npamekkeran Parsarekatan Bangsa-Bangsa.\nPASAL 30\nTadha hal dhari dhalem Parnyataan paneka kengeng etafsiragi a beri' sala\nsettong nagara, kelompok otaba sala settong oreng, hak kaangguy e dhalem\nkalakoan ponapa bisaos, otaba alakone settong kalakoan se gadhuan\ntojjuan marosak hak-hak ban kabebasan-kabebasan se ka'dimma bisaos\nkasebut dhalem Parnyataan paneka.",
            "Image": "ce3215b90182c4ec6619caec99050d2a"
        }
    }
}
