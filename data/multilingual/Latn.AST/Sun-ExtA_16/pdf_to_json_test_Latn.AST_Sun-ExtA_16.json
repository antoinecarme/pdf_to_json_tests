{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467015,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Declaraci\u00f3n Universalde los Drechos Humanos\n(Naciones Xun\u00edes, 10 d'avientu de 1948)\nConsiderances previes\nVisto que la llibert\u00e1, la xusticia y la paz en mundu sof\u00edtense na reconocencia de la\ndignid\u00e1 intr\u00ednseca y de los drechos iguales y inayenables de tolos miembros que formen\nla familia humana;\nVisto que desconocer o facer de menos los drechos humanos foi la causa d'actos xabaces\ny da\u00f1ibles pa la conciencia de la humanid\u00e1, y que se proclam\u00f3, comu aspiraci\u00f3n cimera\ndel home, el llogru d'un mundu onde los seres humanos, llibres del mieu y de la\nllaceria, gocen de la llibert\u00e1 de palabra y de la llibert\u00e1 de creyencies;\nVisto que ye esencial un r\u00e9xime de Drechu que protexa los drechos humanos, p'asina nun\nse ver emburri\u00e1u l'home al recursu caberu de rebelase escontra de la tiran\u00eda y de la\nopresi\u00f3n;\nVisto que ye tami\u00e9n esencial promover l'afitamientu de rellaciones amistoses ente les\nnaciones;\nVisto que los pueblos dexaron llant\u00e1u na Carta de les Naciones Xun\u00edes el so enfotu nos\ndrechos fundamentales del home, na dignid\u00e1 y nel valor de la persona humana y na\niguald\u00e1 de drechos d'homes y muyeres, amosando la clara intenci\u00f3n de promover el\nprogresu social y de facer espoxigar el nivel de vida seg\u00fan un conceutu m\u00e1s ampliu de\nla llibert\u00e1;\nVisto que los Estaos Miembros comprometi\u00e9ronse a asegurar, en comu\u00f1a cola Organizaci\u00f3n\nde les Naciones Xun\u00edes, el respetu universal y efeutivu a los drechos y llibertaes\nfundamentales del home; y\nConsiderando qu'una conceici\u00f3n com\u00fan d'estos drechos y llibertaes ye bramente\nimportante a fin de percumplir el dichu compromisu;\nEL CONCEYU XENERAL\nProclama\nESTA DECLARACI\u00d3N UNIVERSAL DE LOS DRECHOS HUMANOS comu ideal com\u00fan pol qu'han puxar\ntolos pueblos y naciones, al env\u00eds de que, lo mesmo los individuos que les\ninstituciones, inspir\u00e1ndose de contino nella, promueva, por aciu de la ense\u00f1anza y la\neducaci\u00f3n, el respetu a estos drechos y llibertaes, y afite, con mid\u00edes progresives de\ncalter nacional y internacional, la so reconocencia y aplicaci\u00f3n universales y\nefeutives, tanto ente los pueblos de los Estaos Miembros comu ente los de los\nterritorios allugaos baxo la so xurisdicci\u00f3n.\nArt\u00edculu 1\nTolos seres humanos nacen llibres y iguales en dignid\u00e1 y drechos y, pola mor de la\nraz\u00f3n y la conciencia de so, han comportase hermaniblemente los unos colos otros.\nArt\u00edculu 2\nToa persona goza de tolos drechos y llibertaes afitaes nesta Declaraci\u00f3n, ensin\nestremamientu neng\u00fan de raza, de color, de sexu, de llingua, de relix\u00f3n, d'opini\u00f3n",
            "Image": "0f5f77128087aa65c5d4ae5c39c06276"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "pol\u00edtica o de cualesquier otra mena, d'orixe nacional o social, de posici\u00f3n econ\u00f3mica,\nde nacencia o de cualesquier otra condici\u00f3n.\nD'otra miente, tampocu nun se fadr\u00e1 estremamientu neng\u00fan bas\u00e1u na condici\u00f3n pol\u00edtica,\nxur\u00eddica o internacional del pa\u00eds o territoriu de la xurisdicci\u00f3n de la que dependa una\npersona, lo mesmo seya pa\u00eds independiente o territoriu baxo tutela alministrativa, non\naut\u00f3nomu o somet\u00edu a cualesquier llende na so soberan\u00eda.\nArt\u00edculu 3\nTou individuu tien drechu a la vida, a la llibert\u00e1 y a la segurid\u00e1 de la so persona.\nArt\u00edculu 4\nNaide nun ser\u00e1 somet\u00edu a esclavismu nin a servidume; l'esclavismu y el comerciu\nd'esclavos proh\u00edbense en toles sos formes.\nArt\u00edculu 5\nNaide nun ser\u00e1 somet\u00edu a tortures nin a penes o tratos crueles, inhumanos o\ndegradantes.\nArt\u00edculu 6\nTou ser humanu tien drechu, en tolos llugares, a que se-y reconoza la so personalid\u00e1\nxur\u00eddica.\nArt\u00edculu 7\nToos son iguales ante la llei y tienen drechu a que la llei los protexa de la mesma\nmanera y ensin facer estremamientos. Toos tienen drechu a protexese escontra toa\ndiscriminaci\u00f3n qu'infrinxa esta Declaraci\u00f3n y escontra toa provocaci\u00f3n empobinada a una\ndiscriminaci\u00f3n tala.\nArt\u00edculu 8\nToa persona tien drechu a un recursu efeutivu ante los tribunales nacionales\ncompetentes, que la ampare escontra d'actos que violen los drechos fundamentales que la\nconstituci\u00f3n o la llei-y reconoz.\nArt\u00edculu 9\nNaide nun podr\u00e1 ser deten\u00edu, presu nin allo\u00f1\u00e1u de la so tierra de mou arbitrariu.\nArt\u00edculu 10\nToa persona tien drechu, en condiciones dafechamente iguales, a qu'un tribunal\nindependiente y imparcial la atienda p\u00fablicamente y con xusticia, al env\u00eds de tomar\ndeterm\u00edn sobre los sos drechos y obligaciones, o sobre cualesquier acusaci\u00f3n que se-y\nfaiga escontra en materia penal.\nArt\u00edculu 11\nToa persona a la qu'acusen d'un delitu tien drechu a que se-y suponga la inocencia\nmientres nun se-y pruebe la culpabilid\u00e1, acordies cola llei y en xuiciu p\u00fablicu u\ns'aseguren toles garant\u00edes necesaries peles que se defender.",
            "Image": "c1098fb3827cd9a8bd18457979a995fc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Naide nun ser\u00e1 conden\u00e1u por aiciones o omisiones que, acordies col Drechu nacional o\ninternacional, nun yeren delictives de la que se cometieron. Tampocu nun s'impondr\u00e1 una\npena m\u00e1s grave que la que yera d'aplicar nel momentu de que'l delitu se cometiere.\nArt\u00edculu 12\nNaide nun ser\u00e1 oxetu d'entrometimientos artibrarios na so vida privada, na so familia,\nnel so domiciliu o na so correspondencia, nin d'ataques al so honor o a la so bon nome.\nToa persona tien drechu a protexese pela llei escontra d'entrometimientos o ataques\ntalos.\nArt\u00edculu 13\nToa persona tien drechu a treslladase llibremente pel territoriu d'un Est\u00e1u y a escoyer\nla so residencia dientru d'\u00e9l.\nToa persona tien drechu a salir de cualesquier pa\u00eds, mesmamente del propiu, y a volver\notra vegada.\nArt\u00edculu 14\nEn casu de persecuci\u00f3n, toa persona tien drechu a buscar asilu y a disfrutar d'\u00e9l en\ncualesquier pa\u00eds.\nEsti drechu nun podr\u00e1 invocase si ello se fai a la escontra d'una aici\u00f3n xudicial\norixinada daveres nun delitu com\u00fan o nun fechu contrariu a los oxetivos y principios de\nles Naciones Xun\u00edes.\nArt\u00edculu 15\nToa persona tien drechu a una nacionalid\u00e1.\nA naide se-y quitar\u00e1 arbitrariamente la so nacionalid\u00e1 nin el drechu a camudala.\nArt\u00edculu 16\nLos homes y les muyeres, desque s'atopen n'ed\u00e1 de casase, tienen drechu, ensin\nrestricci\u00f3n nenguna por motivu de raza, nacionalid\u00e1 o relix\u00f3n, a axuntase en casamientu\ny fundar una familia, disfrutando d'iguales drechos no referente al matrimoniu,\ndemientres el matrimoniu y en casu de xebramientu del matrimoniu.\nLa xuntanza matrimonial nam\u00e1i podr\u00e1 realizase si ye col consentimientu llibre y plenu\nde los futuros esposos.\nLa familia ye l'elementu natural y el sofitu fonderu de la socied\u00e1, y tien drechu a la\nproteici\u00f3n de la socied\u00e1 y del Est\u00e1u.\nArt\u00edculu 17\nToa persona tien drechu a la propied\u00e1, de forma individual y en comu\u00f1a.\nA naide se-y quitar\u00e1 arbitrariamente la so propied\u00e1.\nArt\u00edculu 18\nToa persona tien drechu a la llibert\u00e1 de pensamientu, de conciencia y de relix\u00f3n,\nalgamando esti drechu la llibert\u00e1 de camudar de relix\u00f3n o de creyencia, y tami\u00e9n la",
            "Image": "d82c15ee2d48eab55122ee6b5d8835b2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "llibert\u00e1 d'amosar la so relix\u00f3n o la so creyencia, de forma individual y en comu\u00f1a, lo\nmesmo en p\u00fablico que privadamente, y per aciu de la ense\u00f1anza, la pr\u00e1utica, el cultu y\nel cumplimientu de los preceutos.\nArt\u00edculu 19\nTou individuu tien drechu a la llibert\u00e1 d'opini\u00f3n y d'espresi\u00f3n, lo que lleva darr\u00e9u\nnun pone-y a naide estorbises pola mor de les sos opiniones, y tami\u00e9n drechu a dir en\ncata d'informaciones y d'opiniones, lo mesmo qu'a espardeles per cualesquier mediu\nd'espresi\u00f3n y ensin llendes de fronteres.\nArt\u00edculu 20\nToa persona tien drechu a la llibert\u00e1 d'aconceyase y d'asociase pac\u00edficamente.\nA naide nun se-y podr\u00e1 obligar a pertenecer a una asociaci\u00f3n.\nArt\u00edculu 21\nToa persona tien drechu a participar nel gobiernu del so pa\u00eds, de manera direuta o per\nentemedies de representantes escoy\u00edos llibremente.\nToa persona tien drechu d'algamar, en condiciones d'iguald\u00e1, les funciones p\u00fabliques\ndel so pa\u00eds.\nLa volunt\u00e1 del pueblu ye l'encontu onde s'apoya l'autorid\u00e1 del poder p\u00fablicu; esta\nvolunt\u00e1 habr\u00e1 espresase n'eleiciones verdaderes celebraes peri\u00f3dicamente, per sufraxu\nuniversal, igual y per votu secretu o otru procedimientu asemey\u00e1u que garantice la\nllibert\u00e1 del votu.\nArt\u00edculu 22\nToa persona, desque ye miembru de la socied\u00e1, tien drechu a la segurid\u00e1 social y a\nllograr, gracies al esfuerzu nacional y a la collaboraci\u00f3n internacional, y acordies\ncola organizaci\u00f3n y los recursos de cada Est\u00e1u, que se-y satisfaigan los sos drechos\necon\u00f3micos, sociales y culturales, indispensables pa la so dignid\u00e1 y pal desendolcu\nllibre de la so personalid\u00e1.\nArt\u00edculu 23\nToa persona tien drechu al trabayu, a escoyelu llibremente, a disfrutar de condiciones\nequitatives y afayadices n\u00e9l, y a la proteici\u00f3n escontra'l desemplegu.\nToa persona tien drechu, ensin discriminaci\u00f3n nenguna, a igual salariu por trabayu\nigual.\nToa persona que trabaya tien drechu a una remuneraci\u00f3n equitativa y satisfactoria, que-\ny asegure, xunto cola so familia, una esistencia acordies cola dignid\u00e1 humana, a la que\nse-y pueda amestar, si fixere falta, cualesquier otru mediu de proteici\u00f3n social.\nToa persona tien drechu a fundar sindicatos y a sindicase col oxetu de defender los sos\nintereses.\nArt\u00edculu 24\nToa persona non solo tien drechu al descansu y a la folganza, sin\u00f3n tami\u00e9n a una\nduraci\u00f3n razonable del tiempu de trabayu y a vacaciones peri\u00f3diques pagaes.",
            "Image": "b35576285d725244f5f8c2fe693680e9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Art\u00edculu 25\nToa persona tien drechu a un nivel de vida ama\u00f1osu que-y asegure, xunto a la so\nfamilia, la sal\u00fa y el bienestar, sobre manera no referente a l'alimentaci\u00f3n, al vist\u00edu,\na la vivienda, a l'asistencia m\u00e9dica y a les ayudes sociales necesaries; d'otra miente,\ntien drechu a los seguros en casu de desemplegu, d'amalecimientu, d'invalidez, de\nviuded\u00e1, de vieyez o d'otros casos de perda de los medios de mantenci\u00f3n por\ncircunstancies ayenes a la so volunt\u00e1.\nLes mas y los ne\u00f1os tienen drechu a asistencia y procuru especiales. Tolos ne\u00f1os,\nnac\u00edos dientru o fuera del matrimoniu, tienen drechu a una mesma proteici\u00f3n social.\nArt\u00edculu 26\nToa persona tien drechu a la educaci\u00f3n. La educaci\u00f3n ha ser gratuita, pelo menos la\ninstrucci\u00f3n elemental y fundamental. La instrucci\u00f3n elemental ha ser obligatoria. Habr\u00e1\nxeneralizase la instrucci\u00f3n t\u00e9cnica y profesional, y no referente a los estudios\nsuperiores, el so llogru fadr\u00e1se igual pa toos y d'acuerdu colos m\u00e9ritos que ca\u00fan\ntenga.\nLa educaci\u00f3n llantar\u00e1 comu oxetivu desendolcar dafechu la personalid\u00e1 humana y afitar\nel respetu a los drechos humanos y a les llibertaes fundamentales, favoreciendo la\ncomprensi\u00f3n, la tolerancia y l'amist\u00e1 ente toles naciones y tolos grupos \u00e9tnicos o\nrelixosos, y faciendo espoxigar les actividaes que les Naciones Xun\u00edes entamen pal\ncaltenimientu de la paz.\nLos pas tendr\u00e1n drechu preferente a escoyer qu\u00e9 mena d'educaci\u00f3n habr\u00e1 d\u00e1se-yos a los\nf\u00edos.\nArt\u00edculu 27\nToa persona tien drechu a andechar llibremente na vida cultural de la comunid\u00e1, a\ndisfrutar de les artes y a participar nel progresu cient\u00edficu y nos beneficios que d'\u00e9l\nremanezan.\nToa persona tien drechu a que se-y protexan los intereses morales y materiales que-y\ncorrespuendan poles producciones cient\u00edfiques, lliteraries o art\u00edstiques de que seya\nautora.\nArt\u00edculu 28\nToa persona tien drechu a que s'estableza un orde social y internacional u los drechos\ny llibertaes proclamaos nesta Declaraci\u00f3n aporten a ser efeutivos dafechu.\nArt\u00edculu 29\nToa persona tien deberes pa cola comunid\u00e1, darr\u00e9u que ye nam\u00e1i nella onde pue\ndesencolcar dafechu y llibremente la so personalid\u00e1.\nNel exerciciu de los sos drechos y nel disfrutu de les sos llibertaes, toa persona\nhabr\u00e1 sometese nam\u00e1i a les llendes marcaes pola llei col \u00fanicu fin d'asegurar la\nreconocencia y el respetu de los drechos y llibertaes de los dem\u00e1s, y de satisfacer le\nxustes esixencies de la moral, del orde p\u00fablicu y del bienestar xeneral nuna socied\u00e1\ndemocr\u00e1tica.\nEstos drechos y llibertaes nun podr\u00e1n exercese en neng\u00fan casu escontra de los oxetivos",
            "Image": "4483ad54d9016056aab05e89fff50b2b"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "y principios de les Naciones Xun\u00edes.\nArt\u00edculu 30\nNada de la presente Declaraci\u00f3n nun podr\u00e1 interpretase nel sen d'atribuyi-y al Est\u00e1u, a\nun grupu o a una persona'l drechu d'entamar y desendolcar actividaes o realizar\naiciones empobinaes a desaniciar cualesquier drechu o llibert\u00e1 de les que nesta\nDeclaraci\u00f3n se proclamen.",
            "Image": "d628e13ab3859fcb647f57ab93552611"
        }
    }
}
