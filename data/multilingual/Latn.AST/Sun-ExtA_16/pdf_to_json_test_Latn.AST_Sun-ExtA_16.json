{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467015,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Declaración Universalde los Drechos Humanos\n(Naciones Xuníes, 10 d'avientu de 1948)\nConsiderances previes\nVisto que la llibertá, la xusticia y la paz en mundu sofítense na reconocencia de la\ndignidá intrínseca y de los drechos iguales y inayenables de tolos miembros que formen\nla familia humana;\nVisto que desconocer o facer de menos los drechos humanos foi la causa d'actos xabaces\ny dañibles pa la conciencia de la humanidá, y que se proclamó, comu aspiración cimera\ndel home, el llogru d'un mundu onde los seres humanos, llibres del mieu y de la\nllaceria, gocen de la llibertá de palabra y de la llibertá de creyencies;\nVisto que ye esencial un réxime de Drechu que protexa los drechos humanos, p'asina nun\nse ver emburriáu l'home al recursu caberu de rebelase escontra de la tiranía y de la\nopresión;\nVisto que ye tamién esencial promover l'afitamientu de rellaciones amistoses ente les\nnaciones;\nVisto que los pueblos dexaron llantáu na Carta de les Naciones Xuníes el so enfotu nos\ndrechos fundamentales del home, na dignidá y nel valor de la persona humana y na\nigualdá de drechos d'homes y muyeres, amosando la clara intención de promover el\nprogresu social y de facer espoxigar el nivel de vida según un conceutu más ampliu de\nla llibertá;\nVisto que los Estaos Miembros comprometiéronse a asegurar, en comuña cola Organización\nde les Naciones Xuníes, el respetu universal y efeutivu a los drechos y llibertaes\nfundamentales del home; y\nConsiderando qu'una conceición común d'estos drechos y llibertaes ye bramente\nimportante a fin de percumplir el dichu compromisu;\nEL CONCEYU XENERAL\nProclama\nESTA DECLARACIÓN UNIVERSAL DE LOS DRECHOS HUMANOS comu ideal común pol qu'han puxar\ntolos pueblos y naciones, al envís de que, lo mesmo los individuos que les\ninstituciones, inspirándose de contino nella, promueva, por aciu de la enseñanza y la\neducación, el respetu a estos drechos y llibertaes, y afite, con midíes progresives de\ncalter nacional y internacional, la so reconocencia y aplicación universales y\nefeutives, tanto ente los pueblos de los Estaos Miembros comu ente los de los\nterritorios allugaos baxo la so xurisdicción.\nArtículu 1\nTolos seres humanos nacen llibres y iguales en dignidá y drechos y, pola mor de la\nrazón y la conciencia de so, han comportase hermaniblemente los unos colos otros.\nArtículu 2\nToa persona goza de tolos drechos y llibertaes afitaes nesta Declaración, ensin\nestremamientu nengún de raza, de color, de sexu, de llingua, de relixón, d'opinión",
            "Image": "0f5f77128087aa65c5d4ae5c39c06276"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "política o de cualesquier otra mena, d'orixe nacional o social, de posición económica,\nde nacencia o de cualesquier otra condición.\nD'otra miente, tampocu nun se fadrá estremamientu nengún basáu na condición política,\nxurídica o internacional del país o territoriu de la xurisdicción de la que dependa una\npersona, lo mesmo seya país independiente o territoriu baxo tutela alministrativa, non\nautónomu o sometíu a cualesquier llende na so soberanía.\nArtículu 3\nTou individuu tien drechu a la vida, a la llibertá y a la seguridá de la so persona.\nArtículu 4\nNaide nun será sometíu a esclavismu nin a servidume; l'esclavismu y el comerciu\nd'esclavos prohíbense en toles sos formes.\nArtículu 5\nNaide nun será sometíu a tortures nin a penes o tratos crueles, inhumanos o\ndegradantes.\nArtículu 6\nTou ser humanu tien drechu, en tolos llugares, a que se-y reconoza la so personalidá\nxurídica.\nArtículu 7\nToos son iguales ante la llei y tienen drechu a que la llei los protexa de la mesma\nmanera y ensin facer estremamientos. Toos tienen drechu a protexese escontra toa\ndiscriminación qu'infrinxa esta Declaración y escontra toa provocación empobinada a una\ndiscriminación tala.\nArtículu 8\nToa persona tien drechu a un recursu efeutivu ante los tribunales nacionales\ncompetentes, que la ampare escontra d'actos que violen los drechos fundamentales que la\nconstitución o la llei-y reconoz.\nArtículu 9\nNaide nun podrá ser deteníu, presu nin alloñáu de la so tierra de mou arbitrariu.\nArtículu 10\nToa persona tien drechu, en condiciones dafechamente iguales, a qu'un tribunal\nindependiente y imparcial la atienda públicamente y con xusticia, al envís de tomar\ndetermín sobre los sos drechos y obligaciones, o sobre cualesquier acusación que se-y\nfaiga escontra en materia penal.\nArtículu 11\nToa persona a la qu'acusen d'un delitu tien drechu a que se-y suponga la inocencia\nmientres nun se-y pruebe la culpabilidá, acordies cola llei y en xuiciu públicu u\ns'aseguren toles garantíes necesaries peles que se defender.",
            "Image": "c1098fb3827cd9a8bd18457979a995fc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Naide nun será condenáu por aiciones o omisiones que, acordies col Drechu nacional o\ninternacional, nun yeren delictives de la que se cometieron. Tampocu nun s'impondrá una\npena más grave que la que yera d'aplicar nel momentu de que'l delitu se cometiere.\nArtículu 12\nNaide nun será oxetu d'entrometimientos artibrarios na so vida privada, na so familia,\nnel so domiciliu o na so correspondencia, nin d'ataques al so honor o a la so bon nome.\nToa persona tien drechu a protexese pela llei escontra d'entrometimientos o ataques\ntalos.\nArtículu 13\nToa persona tien drechu a treslladase llibremente pel territoriu d'un Estáu y a escoyer\nla so residencia dientru d'él.\nToa persona tien drechu a salir de cualesquier país, mesmamente del propiu, y a volver\notra vegada.\nArtículu 14\nEn casu de persecución, toa persona tien drechu a buscar asilu y a disfrutar d'él en\ncualesquier país.\nEsti drechu nun podrá invocase si ello se fai a la escontra d'una aición xudicial\norixinada daveres nun delitu común o nun fechu contrariu a los oxetivos y principios de\nles Naciones Xuníes.\nArtículu 15\nToa persona tien drechu a una nacionalidá.\nA naide se-y quitará arbitrariamente la so nacionalidá nin el drechu a camudala.\nArtículu 16\nLos homes y les muyeres, desque s'atopen n'edá de casase, tienen drechu, ensin\nrestricción nenguna por motivu de raza, nacionalidá o relixón, a axuntase en casamientu\ny fundar una familia, disfrutando d'iguales drechos no referente al matrimoniu,\ndemientres el matrimoniu y en casu de xebramientu del matrimoniu.\nLa xuntanza matrimonial namái podrá realizase si ye col consentimientu llibre y plenu\nde los futuros esposos.\nLa familia ye l'elementu natural y el sofitu fonderu de la sociedá, y tien drechu a la\nproteición de la sociedá y del Estáu.\nArtículu 17\nToa persona tien drechu a la propiedá, de forma individual y en comuña.\nA naide se-y quitará arbitrariamente la so propiedá.\nArtículu 18\nToa persona tien drechu a la llibertá de pensamientu, de conciencia y de relixón,\nalgamando esti drechu la llibertá de camudar de relixón o de creyencia, y tamién la",
            "Image": "d82c15ee2d48eab55122ee6b5d8835b2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "llibertá d'amosar la so relixón o la so creyencia, de forma individual y en comuña, lo\nmesmo en público que privadamente, y per aciu de la enseñanza, la práutica, el cultu y\nel cumplimientu de los preceutos.\nArtículu 19\nTou individuu tien drechu a la llibertá d'opinión y d'espresión, lo que lleva darréu\nnun pone-y a naide estorbises pola mor de les sos opiniones, y tamién drechu a dir en\ncata d'informaciones y d'opiniones, lo mesmo qu'a espardeles per cualesquier mediu\nd'espresión y ensin llendes de fronteres.\nArtículu 20\nToa persona tien drechu a la llibertá d'aconceyase y d'asociase pacíficamente.\nA naide nun se-y podrá obligar a pertenecer a una asociación.\nArtículu 21\nToa persona tien drechu a participar nel gobiernu del so país, de manera direuta o per\nentemedies de representantes escoyíos llibremente.\nToa persona tien drechu d'algamar, en condiciones d'igualdá, les funciones públiques\ndel so país.\nLa voluntá del pueblu ye l'encontu onde s'apoya l'autoridá del poder públicu; esta\nvoluntá habrá espresase n'eleiciones verdaderes celebraes periódicamente, per sufraxu\nuniversal, igual y per votu secretu o otru procedimientu asemeyáu que garantice la\nllibertá del votu.\nArtículu 22\nToa persona, desque ye miembru de la sociedá, tien drechu a la seguridá social y a\nllograr, gracies al esfuerzu nacional y a la collaboración internacional, y acordies\ncola organización y los recursos de cada Estáu, que se-y satisfaigan los sos drechos\neconómicos, sociales y culturales, indispensables pa la so dignidá y pal desendolcu\nllibre de la so personalidá.\nArtículu 23\nToa persona tien drechu al trabayu, a escoyelu llibremente, a disfrutar de condiciones\nequitatives y afayadices nél, y a la proteición escontra'l desemplegu.\nToa persona tien drechu, ensin discriminación nenguna, a igual salariu por trabayu\nigual.\nToa persona que trabaya tien drechu a una remuneración equitativa y satisfactoria, que-\ny asegure, xunto cola so familia, una esistencia acordies cola dignidá humana, a la que\nse-y pueda amestar, si fixere falta, cualesquier otru mediu de proteición social.\nToa persona tien drechu a fundar sindicatos y a sindicase col oxetu de defender los sos\nintereses.\nArtículu 24\nToa persona non solo tien drechu al descansu y a la folganza, sinón tamién a una\nduración razonable del tiempu de trabayu y a vacaciones periódiques pagaes.",
            "Image": "b35576285d725244f5f8c2fe693680e9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Artículu 25\nToa persona tien drechu a un nivel de vida amañosu que-y asegure, xunto a la so\nfamilia, la salú y el bienestar, sobre manera no referente a l'alimentación, al vistíu,\na la vivienda, a l'asistencia médica y a les ayudes sociales necesaries; d'otra miente,\ntien drechu a los seguros en casu de desemplegu, d'amalecimientu, d'invalidez, de\nviudedá, de vieyez o d'otros casos de perda de los medios de mantención por\ncircunstancies ayenes a la so voluntá.\nLes mas y los neños tienen drechu a asistencia y procuru especiales. Tolos neños,\nnacíos dientru o fuera del matrimoniu, tienen drechu a una mesma proteición social.\nArtículu 26\nToa persona tien drechu a la educación. La educación ha ser gratuita, pelo menos la\ninstrucción elemental y fundamental. La instrucción elemental ha ser obligatoria. Habrá\nxeneralizase la instrucción técnica y profesional, y no referente a los estudios\nsuperiores, el so llogru fadráse igual pa toos y d'acuerdu colos méritos que caún\ntenga.\nLa educación llantará comu oxetivu desendolcar dafechu la personalidá humana y afitar\nel respetu a los drechos humanos y a les llibertaes fundamentales, favoreciendo la\ncomprensión, la tolerancia y l'amistá ente toles naciones y tolos grupos étnicos o\nrelixosos, y faciendo espoxigar les actividaes que les Naciones Xuníes entamen pal\ncaltenimientu de la paz.\nLos pas tendrán drechu preferente a escoyer qué mena d'educación habrá dáse-yos a los\nfíos.\nArtículu 27\nToa persona tien drechu a andechar llibremente na vida cultural de la comunidá, a\ndisfrutar de les artes y a participar nel progresu científicu y nos beneficios que d'él\nremanezan.\nToa persona tien drechu a que se-y protexan los intereses morales y materiales que-y\ncorrespuendan poles producciones científiques, lliteraries o artístiques de que seya\nautora.\nArtículu 28\nToa persona tien drechu a que s'estableza un orde social y internacional u los drechos\ny llibertaes proclamaos nesta Declaración aporten a ser efeutivos dafechu.\nArtículu 29\nToa persona tien deberes pa cola comunidá, darréu que ye namái nella onde pue\ndesencolcar dafechu y llibremente la so personalidá.\nNel exerciciu de los sos drechos y nel disfrutu de les sos llibertaes, toa persona\nhabrá sometese namái a les llendes marcaes pola llei col únicu fin d'asegurar la\nreconocencia y el respetu de los drechos y llibertaes de los demás, y de satisfacer le\nxustes esixencies de la moral, del orde públicu y del bienestar xeneral nuna sociedá\ndemocrática.\nEstos drechos y llibertaes nun podrán exercese en nengún casu escontra de los oxetivos",
            "Image": "4483ad54d9016056aab05e89fff50b2b"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "y principios de les Naciones Xuníes.\nArtículu 30\nNada de la presente Declaración nun podrá interpretase nel sen d'atribuyi-y al Estáu, a\nun grupu o a una persona'l drechu d'entamar y desendolcar actividaes o realizar\naiciones empobinaes a desaniciar cualesquier drechu o llibertá de les que nesta\nDeclaración se proclamen.",
            "Image": "d628e13ab3859fcb647f57ab93552611"
        }
    }
}
