{
    "MetaData": {
        "Author": null,
        "Creation_Date": 1581466951,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "bfdf11573870296763873304ef133567",
            "Index": 0,
            "Label": "1",
            "Size": [
                595.0,
                842.0
            ],
            "Text": "Declaración Universalde los Drechos Humanos\n(Naciones Xuníes, 10 d'avientu de 1948)\nConsiderances previes\nVisto que la llibertá, la xusticia y la paz en mundu sofítense na reconocencia de la dignidá intrínseca y de los\ndrechos iguales y inayenables de tolos miembros que formen la familia humana;\nVisto que desconocer o facer de menos los drechos humanos foi la causa d'actos xabaces y dañibles pa la\nconciencia de la humanidá, y que se proclamó, comu aspiración cimera del home, el llogru d'un mundu onde los\nseres humanos, llibres del mieu y de la llaceria, gocen de la llibertá de palabra y de la llibertá de creyencies;\nVisto que ye esencial un réxime de Drechu que protexa los drechos humanos, p'asina nun se ver emburriáu\nl'home al recursu caberu de rebelase escontra de la tiranía y de la opresión;\nVisto que ye tamién esencial promover l'afitamientu de rellaciones amistoses ente les naciones;\nVisto que los pueblos dexaron llantáu na Carta de les Naciones Xuníes el so enfotu nos drechos fundamentales\ndel home, na dignidá y nel valor de la persona humana y na igualdá de drechos d'homes y muyeres, amosando la\nclara intención de promover el progresu social y de facer espoxigar el nivel de vida según un conceutu más\nampliu de la llibertá;\nVisto que los Estaos Miembros comprometiéronse a asegurar, en comuña cola Organización de les Naciones\nXuníes, el respetu universal y efeutivu a los drechos y llibertaes fundamentales del home; y\nConsiderando qu'una conceición común d'estos drechos y llibertaes ye bramente importante a fin de percumplir\nel dichu compromisu;\nEL CONCEYU XENERAL\nProclama\nESTA DECLARACIÓN UNIVERSAL DE LOS DRECHOS HUMANOS comu ideal común pol qu'han puxar tolos\npueblos y naciones, al envís de que, lo mesmo los individuos que les instituciones, inspirándose de contino nella,\npromueva, por aciu de la enseñanza y la educación, el respetu a estos drechos y llibertaes, y afite, con midíes\nprogresives de calter nacional y internacional, la so reconocencia y aplicación universales y efeutives, tanto ente\nlos pueblos de los Estaos Miembros comu ente los de los territorios allugaos baxo la so xurisdicción.\nArtículu 1\nTolos seres humanos nacen llibres y iguales en dignidá y drechos y, pola mor de la razón y la conciencia de so,\nhan comportase hermaniblemente los unos colos otros.\nArtículu 2\nToa persona goza de tolos drechos y llibertaes afitaes nesta Declaración, ensin estremamientu nengún de raza,\nde color, de sexu, de llingua, de relixón, d'opinión política o de cualesquier otra mena, d'orixe nacional o social,\nde posición económica, de nacencia o de cualesquier otra condición.\nD'otra miente, tampocu nun se fadrá estremamientu nengún basáu na condición política, xurídica o\ninternacional del país o territoriu de la xurisdicción de la que dependa una persona, lo mesmo seya país\nindependiente o territoriu baxo tutela alministrativa, non autónomu o sometíu a cualesquier llende na so\nsoberanía.\nArtículu 3\nTou individuu tien drechu a la vida, a la llibertá y a la seguridá de la so persona.\nArtículu 4\nNaide nun será sometíu a esclavismu nin a servidume; l'esclavismu y el comerciu d'esclavos prohíbense en toles\nsos formes.\nArtículu 5\nNaide nun será sometíu a tortures nin a penes o tratos crueles, inhumanos o degradantes.\nArtículu 6\nTou ser humanu tien drechu, en tolos llugares, a que se-y reconoza la so personalidá xurídica.\nArtículu 7\nToos son iguales ante la llei y tienen drechu a que la llei los protexa de la mesma manera y ensin facer"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "a36a3e6124ad6949677c74fee67a2f15",
            "Index": 1,
            "Label": "2",
            "Size": [
                595.0,
                842.0
            ],
            "Text": "estremamientos. Toos tienen drechu a protexese escontra toa discriminación qu'infrinxa esta Declaración y\nescontra toa provocación empobinada a una discriminación tala.\nArtículu 8\nToa persona tien drechu a un recursu efeutivu ante los tribunales nacionales competentes, que la ampare\nescontra d'actos que violen los drechos fundamentales que la constitución o la llei-y reconoz.\nArtículu 9\nNaide nun podrá ser deteníu, presu nin alloñáu de la so tierra de mou arbitrariu.\nArtículu 10\nToa persona tien drechu, en condiciones dafechamente iguales, a qu'un tribunal independiente y imparcial la\natienda públicamente y con xusticia, al envís de tomar determín sobre los sos drechos y obligaciones, o sobre\ncualesquier acusación que se-y faiga escontra en materia penal.\nArtículu 11\nToa persona a la qu'acusen d'un delitu tien drechu a que se-y suponga la inocencia mientres nun se-y pruebe la\nculpabilidá, acordies cola llei y en xuiciu públicu u s'aseguren toles garantíes necesaries peles que se defender.\nNaide nun será condenáu por aiciones o omisiones que, acordies col Drechu nacional o internacional, nun yeren\ndelictives de la que se cometieron. Tampocu nun s'impondrá una pena más grave que la que yera d'aplicar nel\nmomentu de que'l delitu se cometiere.\nArtículu 12\nNaide nun será oxetu d'entrometimientos artibrarios na so vida privada, na so familia, nel so domiciliu o na so\ncorrespondencia, nin d'ataques al so honor o a la so bon nome. Toa persona tien drechu a protexese pela llei\nescontra d'entrometimientos o ataques talos.\nArtículu 13\nToa persona tien drechu a treslladase llibremente pel territoriu d'un Estáu y a escoyer la so residencia dientru\nd'él.\nToa persona tien drechu a salir de cualesquier país, mesmamente del propiu, y a volver otra vegada.\nArtículu 14\nEn casu de persecución, toa persona tien drechu a buscar asilu y a disfrutar d'él en cualesquier país.\nEsti drechu nun podrá invocase si ello se fai a la escontra d'una aición xudicial orixinada daveres nun delitu\ncomún o nun fechu contrariu a los oxetivos y principios de les Naciones Xuníes.\nArtículu 15\nToa persona tien drechu a una nacionalidá.\nA naide se-y quitará arbitrariamente la so nacionalidá nin el drechu a camudala.\nArtículu 16\nLos homes y les muyeres, desque s'atopen n'edá de casase, tienen drechu, ensin restricción nenguna por motivu\nde raza, nacionalidá o relixón, a axuntase en casamientu y fundar una familia, disfrutando d'iguales drechos no\nreferente al matrimoniu, demientres el matrimoniu y en casu de xebramientu del matrimoniu.\nLa xuntanza matrimonial namái podrá realizase si ye col consentimientu llibre y plenu de los futuros esposos.\nLa familia ye l'elementu natural y el sofitu fonderu de la sociedá, y tien drechu a la proteición de la sociedá y del\nEstáu.\nArtículu 17\nToa persona tien drechu a la propiedá, de forma individual y en comuña.\nA naide se-y quitará arbitrariamente la so propiedá.\nArtículu 18\nToa persona tien drechu a la llibertá de pensamientu, de conciencia y de relixón, algamando esti drechu la\nllibertá de camudar de relixón o de creyencia, y tamién la llibertá d'amosar la so relixón o la so creyencia, de\nforma individual y en comuña, lo mesmo en público que privadamente, y per aciu de la enseñanza, la práutica, el\ncultu y el cumplimientu de los preceutos."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "89d8f2a6e97d8bc9c9935c0dae1a7f09",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artículu 19\nTou individuu tien drechu a la llibertá d'opinión y d'espresión, lo que lleva darréu nun pone-y a naide estorbises\npola mor de les sos opiniones, y tamién drechu a dir en cata d'informaciones y d'opiniones, lo mesmo qu'a\nespardeles per cualesquier mediu d'espresión y ensin llendes de fronteres.\nArtículu 20\nToa persona tien drechu a la llibertá d'aconceyase y d'asociase pacíficamente.\nA naide nun se-y podrá obligar a pertenecer a una asociación.\nArtículu 21\nToa persona tien drechu a participar nel gobiernu del so país, de manera direuta o per entemedies de\nrepresentantes escoyíos llibremente.\nToa persona tien drechu d'algamar, en condiciones d'igualdá, les funciones públiques del so país.\nLa voluntá del pueblu ye l'encontu onde s'apoya l'autoridá del poder públicu; esta voluntá habrá espresase\nn'eleiciones verdaderes celebraes periódicamente, per sufraxu universal, igual y per votu secretu o otru\nprocedimientu asemeyáu que garantice la llibertá del votu.\nArtículu 22\nToa persona, desque ye miembru de la sociedá, tien drechu a la seguridá social y a llograr, gracies al esfuerzu\nnacional y a la collaboración internacional, y acordies cola organización y los recursos de cada Estáu, que se-y\nsatisfaigan los sos drechos económicos, sociales y culturales, indispensables pa la so dignidá y pal desendolcu\nllibre de la so personalidá.\nArtículu 23\nToa persona tien drechu al trabayu, a escoyelu llibremente, a disfrutar de condiciones equitatives y afayadices\nnél, y a la proteición escontra'l desemplegu.\nToa persona tien drechu, ensin discriminación nenguna, a igual salariu por trabayu igual.\nToa persona que trabaya tien drechu a una remuneración equitativa y satisfactoria, que-y asegure, xunto cola so\nfamilia, una esistencia acordies cola dignidá humana, a la que se-y pueda amestar, si fixere falta, cualesquier\notru mediu de proteición social.\nToa persona tien drechu a fundar sindicatos y a sindicase col oxetu de defender los sos intereses.\nArtículu 24\nToa persona non solo tien drechu al descansu y a la folganza, sinón tamién a una duración razonable del tiempu\nde trabayu y a vacaciones periódiques pagaes.\nArtículu 25\nToa persona tien drechu a un nivel de vida amañosu que-y asegure, xunto a la so familia, la salú y el bienestar,\nsobre manera no referente a l'alimentación, al vistíu, a la vivienda, a l'asistencia médica y a les ayudes sociales\nnecesaries; d'otra miente, tien drechu a los seguros en casu de desemplegu, d'amalecimientu, d'invalidez, de\nviudedá, de vieyez o d'otros casos de perda de los medios de mantención por circunstancies ayenes a la so\nvoluntá.\nLes mas y los neños tienen drechu a asistencia y procuru especiales. Tolos neños, nacíos dientru o fuera del\nmatrimoniu, tienen drechu a una mesma proteición social.\nArtículu 26\nToa persona tien drechu a la educación. La educación ha ser gratuita, pelo menos la instrucción elemental y\nfundamental. La instrucción elemental ha ser obligatoria. Habrá xeneralizase la instrucción técnica y\nprofesional, y no referente a los estudios superiores, el so llogru fadráse igual pa toos y d'acuerdu colos méritos\nque caún tenga.\nLa educación llantará comu oxetivu desendolcar dafechu la personalidá humana y afitar el respetu a los drechos\nhumanos y a les llibertaes fundamentales, favoreciendo la comprensión, la tolerancia y l'amistá ente toles\nnaciones y tolos grupos étnicos o relixosos, y faciendo espoxigar les actividaes que les Naciones Xuníes entamen\npal caltenimientu de la paz.\nLos pas tendrán drechu preferente a escoyer qué mena d'educación habrá dáse-yos a los fíos.\nArtículu 27"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "e7a77d9e910942d5a58ef8aabe8cf2d3",
            "Index": 3,
            "Label": "4",
            "Size": [
                595.0,
                842.0
            ],
            "Text": "Toa persona tien drechu a andechar llibremente na vida cultural de la comunidá, a disfrutar de les artes y a\nparticipar nel progresu científicu y nos beneficios que d'él remanezan.\nToa persona tien drechu a que se-y protexan los intereses morales y materiales que-y correspuendan poles\nproducciones científiques, lliteraries o artístiques de que seya autora.\nArtículu 28\nToa persona tien drechu a que s'estableza un orde social y internacional u los drechos y llibertaes proclamaos\nnesta Declaración aporten a ser efeutivos dafechu.\nArtículu 29\nToa persona tien deberes pa cola comunidá, darréu que ye namái nella onde pue desencolcar dafechu y\nllibremente la so personalidá.\nNel exerciciu de los sos drechos y nel disfrutu de les sos llibertaes, toa persona habrá sometese namái a les\nllendes marcaes pola llei col únicu fin d'asegurar la reconocencia y el respetu de los drechos y llibertaes de los\ndemás, y de satisfacer le xustes esixencies de la moral, del orde públicu y del bienestar xeneral nuna sociedá\ndemocrática.\nEstos drechos y llibertaes nun podrán exercese en nengún casu escontra de los oxetivos y principios de les\nNaciones Xuníes.\nArtículu 30\nNada de la presente Declaración nun podrá interpretase nel sen d'atribuyi-y al Estáu, a un grupu o a una\npersona'l drechu d'entamar y desendolcar actividaes o realizar aiciones empobinaes a desaniciar cualesquier\ndrechu o llibertá de les que nesta Declaración se proclamen."
        }
    }
}
