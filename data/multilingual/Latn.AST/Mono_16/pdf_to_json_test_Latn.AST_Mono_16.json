{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466915,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Declaración Universalde los Drechos Humanos\n(Naciones Xuníes, 10 d'avientu de 1948)\nConsiderances previes\nVisto que la llibertá, la xusticia y la paz en mundu sofítense na\nreconocencia de la dignidá intrínseca y de los drechos iguales y\ninayenables de tolos miembros que formen la familia humana;\nVisto que desconocer o facer de menos los drechos humanos foi la causa\nd'actos xabaces y dañibles pa la conciencia de la humanidá, y que se\nproclamó, comu aspiración cimera del home, el llogru d'un mundu onde los\nseres humanos, llibres del mieu y de la llaceria, gocen de la llibertá\nde palabra y de la llibertá de creyencies;\nVisto que ye esencial un réxime de Drechu que protexa los drechos\nhumanos, p'asina nun se ver emburriáu l'home al recursu caberu de\nrebelase escontra de la tiranía y de la opresión;\nVisto que ye tamién esencial promover l'afitamientu de rellaciones\namistoses ente les naciones;\nVisto que los pueblos dexaron llantáu na Carta de les Naciones Xuníes el\nso enfotu nos drechos fundamentales del home, na dignidá y nel valor de\nla persona humana y na igualdá de drechos d'homes y muyeres, amosando la\nclara intención de promover el progresu social y de facer espoxigar el\nnivel de vida según un conceutu más ampliu de la llibertá;\nVisto que los Estaos Miembros comprometiéronse a asegurar, en comuña\ncola Organización de les Naciones Xuníes, el respetu universal y\nefeutivu a los drechos y llibertaes fundamentales del home; y\nConsiderando qu'una conceición común d'estos drechos y llibertaes ye\nbramente importante a fin de percumplir el dichu compromisu;\nEL CONCEYU XENERAL\nProclama\nESTA DECLARACIÓN UNIVERSAL DE LOS DRECHOS HUMANOS comu ideal común pol\nqu'han puxar tolos pueblos y naciones, al envís de que, lo mesmo los\nindividuos que les instituciones, inspirándose de contino nella,\npromueva, por aciu de la enseñanza y la educación, el respetu a estos\ndrechos y llibertaes, y afite, con midíes progresives de calter nacional\ny internacional, la so reconocencia y aplicación universales y\nefeutives, tanto ente los pueblos de los Estaos Miembros comu ente los\nde los territorios allugaos baxo la so xurisdicción.\nArtículu 1\nTolos seres humanos nacen llibres y iguales en dignidá y drechos y, pola\nmor de la razón y la conciencia de so, han comportase hermaniblemente\nlos unos colos otros.",
            "Image": "1da6e74fbf6fecfe3859b852b32a7b61"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artículu 2\nToa persona goza de tolos drechos y llibertaes afitaes nesta\nDeclaración, ensin estremamientu nengún de raza, de color, de sexu, de\nllingua, de relixón, d'opinión política o de cualesquier otra mena,\nd'orixe nacional o social, de posición económica, de nacencia o de\ncualesquier otra condición.\nD'otra miente, tampocu nun se fadrá estremamientu nengún basáu na\ncondición política, xurídica o internacional del país o territoriu de la\nxurisdicción de la que dependa una persona, lo mesmo seya país\nindependiente o territoriu baxo tutela alministrativa, non autónomu o\nsometíu a cualesquier llende na so soberanía.\nArtículu 3\nTou individuu tien drechu a la vida, a la llibertá y a la seguridá de la\nso persona.\nArtículu 4\nNaide nun será sometíu a esclavismu nin a servidume; l'esclavismu y el\ncomerciu d'esclavos prohíbense en toles sos formes.\nArtículu 5\nNaide nun será sometíu a tortures nin a penes o tratos crueles,\ninhumanos o degradantes.\nArtículu 6\nTou ser humanu tien drechu, en tolos llugares, a que se-y reconoza la so\npersonalidá xurídica.\nArtículu 7\nToos son iguales ante la llei y tienen drechu a que la llei los protexa\nde la mesma manera y ensin facer estremamientos. Toos tienen drechu a\nprotexese escontra toa discriminación qu'infrinxa esta Declaración y\nescontra toa provocación empobinada a una discriminación tala.\nArtículu 8\nToa persona tien drechu a un recursu efeutivu ante los tribunales\nnacionales competentes, que la ampare escontra d'actos que violen los\ndrechos fundamentales que la constitución o la llei-y reconoz.\nArtículu 9\nNaide nun podrá ser deteníu, presu nin alloñáu de la so tierra de mou\narbitrariu.\nArtículu 10\nToa persona tien drechu, en condiciones dafechamente iguales, a qu'un\ntribunal independiente y imparcial la atienda públicamente y con\nxusticia, al envís de tomar determín sobre los sos drechos y",
            "Image": "b538706f2153f8b951aa58eb8f3c0b26"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "obligaciones, o sobre cualesquier acusación que se-y faiga escontra en\nmateria penal.\nArtículu 11\nToa persona a la qu'acusen d'un delitu tien drechu a que se-y suponga la\ninocencia mientres nun se-y pruebe la culpabilidá, acordies cola llei y\nen xuiciu públicu u s'aseguren toles garantíes necesaries peles que se\ndefender.\nNaide nun será condenáu por aiciones o omisiones que, acordies col\nDrechu nacional o internacional, nun yeren delictives de la que se\ncometieron. Tampocu nun s'impondrá una pena más grave que la que yera\nd'aplicar nel momentu de que'l delitu se cometiere.\nArtículu 12\nNaide nun será oxetu d'entrometimientos artibrarios na so vida privada,\nna so familia, nel so domiciliu o na so correspondencia, nin d'ataques\nal so honor o a la so bon nome. Toa persona tien drechu a protexese pela\nllei escontra d'entrometimientos o ataques talos.\nArtículu 13\nToa persona tien drechu a treslladase llibremente pel territoriu d'un\nEstáu y a escoyer la so residencia dientru d'él.\nToa persona tien drechu a salir de cualesquier país, mesmamente del\npropiu, y a volver otra vegada.\nArtículu 14\nEn casu de persecución, toa persona tien drechu a buscar asilu y a\ndisfrutar d'él en cualesquier país.\nEsti drechu nun podrá invocase si ello se fai a la escontra d'una aición\nxudicial orixinada daveres nun delitu común o nun fechu contrariu a los\noxetivos y principios de les Naciones Xuníes.\nArtículu 15\nToa persona tien drechu a una nacionalidá.\nA naide se-y quitará arbitrariamente la so nacionalidá nin el drechu a\ncamudala.\nArtículu 16\nLos homes y les muyeres, desque s'atopen n'edá de casase, tienen drechu,\nensin restricción nenguna por motivu de raza, nacionalidá o relixón, a\naxuntase en casamientu y fundar una familia, disfrutando d'iguales\ndrechos no referente al matrimoniu, demientres el matrimoniu y en casu\nde xebramientu del matrimoniu.\nLa xuntanza matrimonial namái podrá realizase si ye col consentimientu\nllibre y plenu de los futuros esposos.",
            "Image": "8579e6c256df1cc1148c90764a3a4e40"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "La familia ye l'elementu natural y el sofitu fonderu de la sociedá, y\ntien drechu a la proteición de la sociedá y del Estáu.\nArtículu 17\nToa persona tien drechu a la propiedá, de forma individual y en comuña.\nA naide se-y quitará arbitrariamente la so propiedá.\nArtículu 18\nToa persona tien drechu a la llibertá de pensamientu, de conciencia y de\nrelixón, algamando esti drechu la llibertá de camudar de relixón o de\ncreyencia, y tamién la llibertá d'amosar la so relixón o la so\ncreyencia, de forma individual y en comuña, lo mesmo en público que\nprivadamente, y per aciu de la enseñanza, la práutica, el cultu y el\ncumplimientu de los preceutos.\nArtículu 19\nTou individuu tien drechu a la llibertá d'opinión y d'espresión, lo que\nlleva darréu nun pone-y a naide estorbises pola mor de les sos\nopiniones, y tamién drechu a dir en cata d'informaciones y d'opiniones,\nlo mesmo qu'a espardeles per cualesquier mediu d'espresión y ensin\nllendes de fronteres.\nArtículu 20\nToa persona tien drechu a la llibertá d'aconceyase y d'asociase\npacíficamente.\nA naide nun se-y podrá obligar a pertenecer a una asociación.\nArtículu 21\nToa persona tien drechu a participar nel gobiernu del so país, de manera\ndireuta o per entemedies de representantes escoyíos llibremente.\nToa persona tien drechu d'algamar, en condiciones d'igualdá, les\nfunciones públiques del so país.\nLa voluntá del pueblu ye l'encontu onde s'apoya l'autoridá del poder\npúblicu; esta voluntá habrá espresase n'eleiciones verdaderes celebraes\nperiódicamente, per sufraxu universal, igual y per votu secretu o otru\nprocedimientu asemeyáu que garantice la llibertá del votu.\nArtículu 22\nToa persona, desque ye miembru de la sociedá, tien drechu a la seguridá\nsocial y a llograr, gracies al esfuerzu nacional y a la collaboración\ninternacional, y acordies cola organización y los recursos de cada\nEstáu, que se-y satisfaigan los sos drechos económicos, sociales y\nculturales, indispensables pa la so dignidá y pal desendolcu llibre de\nla so personalidá.\nArtículu 23",
            "Image": "a086c052e944dbe70e53f713a5f69a2b"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Toa persona tien drechu al trabayu, a escoyelu llibremente, a disfrutar\nde condiciones equitatives y afayadices nél, y a la proteición\nescontra'l desemplegu.\nToa persona tien drechu, ensin discriminación nenguna, a igual salariu\npor trabayu igual.\nToa persona que trabaya tien drechu a una remuneración equitativa y\nsatisfactoria, que-y asegure, xunto cola so familia, una esistencia\nacordies cola dignidá humana, a la que se-y pueda amestar, si fixere\nfalta, cualesquier otru mediu de proteición social.\nToa persona tien drechu a fundar sindicatos y a sindicase col oxetu de\ndefender los sos intereses.\nArtículu 24\nToa persona non solo tien drechu al descansu y a la folganza, sinón\ntamién a una duración razonable del tiempu de trabayu y a vacaciones\nperiódiques pagaes.\nArtículu 25\nToa persona tien drechu a un nivel de vida amañosu que-y asegure, xunto\na la so familia, la salú y el bienestar, sobre manera no referente a\nl'alimentación, al vistíu, a la vivienda, a l'asistencia médica y a les\nayudes sociales necesaries; d'otra miente, tien drechu a los seguros en\ncasu de desemplegu, d'amalecimientu, d'invalidez, de viudedá, de vieyez\no d'otros casos de perda de los medios de mantención por circunstancies\nayenes a la so voluntá.\nLes mas y los neños tienen drechu a asistencia y procuru especiales.\nTolos neños, nacíos dientru o fuera del matrimoniu, tienen drechu a una\nmesma proteición social.\nArtículu 26\nToa persona tien drechu a la educación. La educación ha ser gratuita,\npelo menos la instrucción elemental y fundamental. La instrucción\nelemental ha ser obligatoria. Habrá xeneralizase la instrucción técnica\ny profesional, y no referente a los estudios superiores, el so llogru\nfadráse igual pa toos y d'acuerdu colos méritos que caún tenga.\nLa educación llantará comu oxetivu desendolcar dafechu la personalidá\nhumana y afitar el respetu a los drechos humanos y a les llibertaes\nfundamentales, favoreciendo la comprensión, la tolerancia y l'amistá\nente toles naciones y tolos grupos étnicos o relixosos, y faciendo\nespoxigar les actividaes que les Naciones Xuníes entamen pal\ncaltenimientu de la paz.\nLos pas tendrán drechu preferente a escoyer qué mena d'educación habrá\ndáse-yos a los fíos.\nArtículu 27\nToa persona tien drechu a andechar llibremente na vida cultural de la",
            "Image": "6801cd11778daae717ebc8730650d96b"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "comunidá, a disfrutar de les artes y a participar nel progresu\ncientíficu y nos beneficios que d'él remanezan.\nToa persona tien drechu a que se-y protexan los intereses morales y\nmateriales que-y correspuendan poles producciones científiques,\nlliteraries o artístiques de que seya autora.\nArtículu 28\nToa persona tien drechu a que s'estableza un orde social y internacional\nu los drechos y llibertaes proclamaos nesta Declaración aporten a ser\nefeutivos dafechu.\nArtículu 29\nToa persona tien deberes pa cola comunidá, darréu que ye namái nella\nonde pue desencolcar dafechu y llibremente la so personalidá.\nNel exerciciu de los sos drechos y nel disfrutu de les sos llibertaes,\ntoa persona habrá sometese namái a les llendes marcaes pola llei col\núnicu fin d'asegurar la reconocencia y el respetu de los drechos y\nllibertaes de los demás, y de satisfacer le xustes esixencies de la\nmoral, del orde públicu y del bienestar xeneral nuna sociedá\ndemocrática.\nEstos drechos y llibertaes nun podrán exercese en nengún casu escontra\nde los oxetivos y principios de les Naciones Xuníes.\nArtículu 30\nNada de la presente Declaración nun podrá interpretase nel sen\nd'atribuyi-y al Estáu, a un grupu o a una persona'l drechu d'entamar y\ndesendolcar actividaes o realizar aiciones empobinaes a desaniciar\ncualesquier drechu o llibertá de les que nesta Declaración se proclamen.",
            "Image": "57777809f81c48368f0717adf99c66f7"
        }
    }
}
