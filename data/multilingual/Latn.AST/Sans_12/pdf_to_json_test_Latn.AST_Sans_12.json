{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466839,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Declaraci\u00f3n Universalde los Drechos Humanos\n(Naciones Xun\u00edes, 10 d'avientu de 1948)\nConsiderances previes\nVisto que la llibert\u00e1, la xusticia y la paz en mundu sof\u00edtense na reconocencia de la dignid\u00e1 intr\u00ednseca y de los drechos iguales y inayenables de\ntolos miembros que formen la familia humana;\nVisto que desconocer o facer de menos los drechos humanos foi la causa d'actos xabaces y da\u00f1ibles pa la conciencia de la humanid\u00e1, y que se\nproclam\u00f3, comu aspiraci\u00f3n cimera del home, el llogru d'un mundu onde los seres humanos, llibres del mieu y de la llaceria, gocen de la llibert\u00e1\nde palabra y de la llibert\u00e1 de creyencies;\nVisto que ye esencial un r\u00e9xime de Drechu que protexa los drechos humanos, p'asina nun se ver emburri\u00e1u l'home al recursu caberu de rebelase\nescontra de la tiran\u00eda y de la opresi\u00f3n;\nVisto que ye tami\u00e9n esencial promover l'afitamientu de rellaciones amistoses ente les naciones;\nVisto que los pueblos dexaron llant\u00e1u na Carta de les Naciones Xun\u00edes el so enfotu nos drechos fundamentales del home, na dignid\u00e1 y nel valor\nde la persona humana y na iguald\u00e1 de drechos d'homes y muyeres, amosando la clara intenci\u00f3n de promover el progresu social y de facer\nespoxigar el nivel de vida seg\u00fan un conceutu m\u00e1s ampliu de la llibert\u00e1;\nVisto que los Estaos Miembros comprometi\u00e9ronse a asegurar, en comu\u00f1a cola Organizaci\u00f3n de les Naciones Xun\u00edes, el respetu universal y\nefeutivu a los drechos y llibertaes fundamentales del home; y\nConsiderando qu'una conceici\u00f3n com\u00fan d'estos drechos y llibertaes ye bramente importante a fin de percumplir el dichu compromisu;\nEL CONCEYU XENERAL\nProclama\nESTA DECLARACI\u00d3N UNIVERSAL DE LOS DRECHOS HUMANOS comu ideal com\u00fan pol qu'han puxar tolos pueblos y naciones, al\nenv\u00eds de que, lo mesmo los individuos que les instituciones, inspir\u00e1ndose de contino nella, promueva, por aciu de la ense\u00f1anza y la educaci\u00f3n,\nel respetu a estos drechos y llibertaes, y afite, con mid\u00edes progresives de calter nacional y internacional, la so reconocencia y aplicaci\u00f3n\nuniversales y efeutives, tanto ente los pueblos de los Estaos Miembros comu ente los de los territorios allugaos baxo la so xurisdicci\u00f3n.\nArt\u00edculu 1\nTolos seres humanos nacen llibres y iguales en dignid\u00e1 y drechos y, pola mor de la raz\u00f3n y la conciencia de so, han comportase\nhermaniblemente los unos colos otros.",
            "Image": "5e5a7babb69b58e84d74b6c05716a330"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Art\u00edculu 2\nToa persona goza de tolos drechos y llibertaes afitaes nesta Declaraci\u00f3n, ensin estremamientu neng\u00fan de raza, de color, de sexu, de llingua, de\nrelix\u00f3n, d'opini\u00f3n pol\u00edtica o de cualesquier otra mena, d'orixe nacional o social, de posici\u00f3n econ\u00f3mica, de nacencia o de cualesquier otra\ncondici\u00f3n.\nD'otra miente, tampocu nun se fadr\u00e1 estremamientu neng\u00fan bas\u00e1u na condici\u00f3n pol\u00edtica, xur\u00eddica o internacional del pa\u00eds o territoriu de la\nxurisdicci\u00f3n de la que dependa una persona, lo mesmo seya pa\u00eds independiente o territoriu baxo tutela alministrativa, non aut\u00f3nomu o somet\u00edu\na cualesquier llende na so soberan\u00eda.\nArt\u00edculu 3\nTou individuu tien drechu a la vida, a la llibert\u00e1 y a la segurid\u00e1 de la so persona.\nArt\u00edculu 4\nNaide nun ser\u00e1 somet\u00edu a esclavismu nin a servidume; l'esclavismu y el comerciu d'esclavos proh\u00edbense en toles sos formes.\nArt\u00edculu 5\nNaide nun ser\u00e1 somet\u00edu a tortures nin a penes o tratos crueles, inhumanos o degradantes.\nArt\u00edculu 6\nTou ser humanu tien drechu, en tolos llugares, a que se-y reconoza la so personalid\u00e1 xur\u00eddica.\nArt\u00edculu 7\nToos son iguales ante la llei y tienen drechu a que la llei los protexa de la mesma manera y ensin facer estremamientos. Toos tienen drechu a\nprotexese escontra toa discriminaci\u00f3n qu'infrinxa esta Declaraci\u00f3n y escontra toa provocaci\u00f3n empobinada a una discriminaci\u00f3n tala.\nArt\u00edculu 8\nToa persona tien drechu a un recursu efeutivu ante los tribunales nacionales competentes, que la ampare escontra d'actos que violen los drechos\nfundamentales que la constituci\u00f3n o la llei-y reconoz.\nArt\u00edculu 9\nNaide nun podr\u00e1 ser deten\u00edu, presu nin allo\u00f1\u00e1u de la so tierra de mou arbitrariu.\nArt\u00edculu 10\nToa persona tien drechu, en condiciones dafechamente iguales, a qu'un tribunal independiente y imparcial la atienda p\u00fablicamente y con",
            "Image": "93f740c370d8dff03d4bce7c20dc8938"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "xusticia, al env\u00eds de tomar determ\u00edn sobre los sos drechos y obligaciones, o sobre cualesquier acusaci\u00f3n que se-y faiga escontra en materia\npenal.\nArt\u00edculu 11\nToa persona a la qu'acusen d'un delitu tien drechu a que se-y suponga la inocencia mientres nun se-y pruebe la culpabilid\u00e1, acordies cola llei y\nen xuiciu p\u00fablicu u s'aseguren toles garant\u00edes necesaries peles que se defender.\nNaide nun ser\u00e1 conden\u00e1u por aiciones o omisiones que, acordies col Drechu nacional o internacional, nun yeren delictives de la que se\ncometieron. Tampocu nun s'impondr\u00e1 una pena m\u00e1s grave que la que yera d'aplicar nel momentu de que'l delitu se cometiere.\nArt\u00edculu 12\nNaide nun ser\u00e1 oxetu d'entrometimientos artibrarios na so vida privada, na so familia, nel so domiciliu o na so correspondencia, nin d'ataques al\nso honor o a la so bon nome. Toa persona tien drechu a protexese pela llei escontra d'entrometimientos o ataques talos.\nArt\u00edculu 13\nToa persona tien drechu a treslladase llibremente pel territoriu d'un Est\u00e1u y a escoyer la so residencia dientru d'\u00e9l.\nToa persona tien drechu a salir de cualesquier pa\u00eds, mesmamente del propiu, y a volver otra vegada.\nArt\u00edculu 14\nEn casu de persecuci\u00f3n, toa persona tien drechu a buscar asilu y a disfrutar d'\u00e9l en cualesquier pa\u00eds.\nEsti drechu nun podr\u00e1 invocase si ello se fai a la escontra d'una aici\u00f3n xudicial orixinada daveres nun delitu com\u00fan o nun fechu contrariu a los\noxetivos y principios de les Naciones Xun\u00edes.\nArt\u00edculu 15\nToa persona tien drechu a una nacionalid\u00e1.\nA naide se-y quitar\u00e1 arbitrariamente la so nacionalid\u00e1 nin el drechu a camudala.\nArt\u00edculu 16\nLos homes y les muyeres, desque s'atopen n'ed\u00e1 de casase, tienen drechu, ensin restricci\u00f3n nenguna por motivu de raza, nacionalid\u00e1 o relix\u00f3n, a\naxuntase en casamientu y fundar una familia, disfrutando d'iguales drechos no referente al matrimoniu, demientres el matrimoniu y en casu de\nxebramientu del matrimoniu.\nLa xuntanza matrimonial nam\u00e1i podr\u00e1 realizase si ye col consentimientu llibre y plenu de los futuros esposos.",
            "Image": "40d65ead765eda36e7aaf5ba5ca70fcb"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "La familia ye l'elementu natural y el sofitu fonderu de la socied\u00e1, y tien drechu a la proteici\u00f3n de la socied\u00e1 y del Est\u00e1u.\nArt\u00edculu 17\nToa persona tien drechu a la propied\u00e1, de forma individual y en comu\u00f1a.\nA naide se-y quitar\u00e1 arbitrariamente la so propied\u00e1.\nArt\u00edculu 18\nToa persona tien drechu a la llibert\u00e1 de pensamientu, de conciencia y de relix\u00f3n, algamando esti drechu la llibert\u00e1 de camudar de relix\u00f3n o de\ncreyencia, y tami\u00e9n la llibert\u00e1 d'amosar la so relix\u00f3n o la so creyencia, de forma individual y en comu\u00f1a, lo mesmo en p\u00fablico que\nprivadamente, y per aciu de la ense\u00f1anza, la pr\u00e1utica, el cultu y el cumplimientu de los preceutos.\nArt\u00edculu 19\nTou individuu tien drechu a la llibert\u00e1 d'opini\u00f3n y d'espresi\u00f3n, lo que lleva darr\u00e9u nun pone-y a naide estorbises pola mor de les sos opiniones,\ny tami\u00e9n drechu a dir en cata d'informaciones y d'opiniones, lo mesmo qu'a espardeles per cualesquier mediu d'espresi\u00f3n y ensin llendes de\nfronteres.\nArt\u00edculu 20\nToa persona tien drechu a la llibert\u00e1 d'aconceyase y d'asociase pac\u00edficamente.\nA naide nun se-y podr\u00e1 obligar a pertenecer a una asociaci\u00f3n.\nArt\u00edculu 21\nToa persona tien drechu a participar nel gobiernu del so pa\u00eds, de manera direuta o per entemedies de representantes escoy\u00edos llibremente.\nToa persona tien drechu d'algamar, en condiciones d'iguald\u00e1, les funciones p\u00fabliques del so pa\u00eds.\nLa volunt\u00e1 del pueblu ye l'encontu onde s'apoya l'autorid\u00e1 del poder p\u00fablicu; esta volunt\u00e1 habr\u00e1 espresase n'eleiciones verdaderes celebraes\nperi\u00f3dicamente, per sufraxu universal, igual y per votu secretu o otru procedimientu asemey\u00e1u que garantice la llibert\u00e1 del votu.\nArt\u00edculu 22\nToa persona, desque ye miembru de la socied\u00e1, tien drechu a la segurid\u00e1 social y a llograr, gracies al esfuerzu nacional y a la collaboraci\u00f3n\ninternacional, y acordies cola organizaci\u00f3n y los recursos de cada Est\u00e1u, que se-y satisfaigan los sos drechos econ\u00f3micos, sociales y culturales,\nindispensables pa la so dignid\u00e1 y pal desendolcu llibre de la so personalid\u00e1.\nArt\u00edculu 23",
            "Image": "423aab106c287dcd70592cb1ffeccfea"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Toa persona tien drechu al trabayu, a escoyelu llibremente, a disfrutar de condiciones equitatives y afayadices n\u00e9l, y a la proteici\u00f3n escontra'l\ndesemplegu.\nToa persona tien drechu, ensin discriminaci\u00f3n nenguna, a igual salariu por trabayu igual.\nToa persona que trabaya tien drechu a una remuneraci\u00f3n equitativa y satisfactoria, que-y asegure, xunto cola so familia, una esistencia acordies\ncola dignid\u00e1 humana, a la que se-y pueda amestar, si fixere falta, cualesquier otru mediu de proteici\u00f3n social.\nToa persona tien drechu a fundar sindicatos y a sindicase col oxetu de defender los sos intereses.\nArt\u00edculu 24\nToa persona non solo tien drechu al descansu y a la folganza, sin\u00f3n tami\u00e9n a una duraci\u00f3n razonable del tiempu de trabayu y a vacaciones\nperi\u00f3diques pagaes.\nArt\u00edculu 25\nToa persona tien drechu a un nivel de vida ama\u00f1osu que-y asegure, xunto a la so familia, la sal\u00fa y el bienestar, sobre manera no referente a\nl'alimentaci\u00f3n, al vist\u00edu, a la vivienda, a l'asistencia m\u00e9dica y a les ayudes sociales necesaries; d'otra miente, tien drechu a los seguros en casu\nde desemplegu, d'amalecimientu, d'invalidez, de viuded\u00e1, de vieyez o d'otros casos de perda de los medios de mantenci\u00f3n por circunstancies\nayenes a la so volunt\u00e1.\nLes mas y los ne\u00f1os tienen drechu a asistencia y procuru especiales. Tolos ne\u00f1os, nac\u00edos dientru o fuera del matrimoniu, tienen drechu a una\nmesma proteici\u00f3n social.\nArt\u00edculu 26\nToa persona tien drechu a la educaci\u00f3n. La educaci\u00f3n ha ser gratuita, pelo menos la instrucci\u00f3n elemental y fundamental. La instrucci\u00f3n\nelemental ha ser obligatoria. Habr\u00e1 xeneralizase la instrucci\u00f3n t\u00e9cnica y profesional, y no referente a los estudios superiores, el so llogru\nfadr\u00e1se igual pa toos y d'acuerdu colos m\u00e9ritos que ca\u00fan tenga.\nLa educaci\u00f3n llantar\u00e1 comu oxetivu desendolcar dafechu la personalid\u00e1 humana y afitar el respetu a los drechos humanos y a les llibertaes\nfundamentales, favoreciendo la comprensi\u00f3n, la tolerancia y l'amist\u00e1 ente toles naciones y tolos grupos \u00e9tnicos o relixosos, y faciendo\nespoxigar les actividaes que les Naciones Xun\u00edes entamen pal caltenimientu de la paz.\nLos pas tendr\u00e1n drechu preferente a escoyer qu\u00e9 mena d'educaci\u00f3n habr\u00e1 d\u00e1se-yos a los f\u00edos.\nArt\u00edculu 27\nToa persona tien drechu a andechar llibremente na vida cultural de la comunid\u00e1, a disfrutar de les artes y a participar nel progresu cient\u00edficu y\nnos beneficios que d'\u00e9l remanezan.",
            "Image": "c992ab68c8093fbf0bd46e2276252d01"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Toa persona tien drechu a que se-y protexan los intereses morales y materiales que-y correspuendan poles producciones cient\u00edfiques, lliteraries\no art\u00edstiques de que seya autora.\nArt\u00edculu 28\nToa persona tien drechu a que s'estableza un orde social y internacional u los drechos y llibertaes proclamaos nesta Declaraci\u00f3n aporten a ser\nefeutivos dafechu.\nArt\u00edculu 29\nToa persona tien deberes pa cola comunid\u00e1, darr\u00e9u que ye nam\u00e1i nella onde pue desencolcar dafechu y llibremente la so personalid\u00e1.\nNel exerciciu de los sos drechos y nel disfrutu de les sos llibertaes, toa persona habr\u00e1 sometese nam\u00e1i a les llendes marcaes pola llei col \u00fanicu\nfin d'asegurar la reconocencia y el respetu de los drechos y llibertaes de los dem\u00e1s, y de satisfacer le xustes esixencies de la moral, del orde\np\u00fablicu y del bienestar xeneral nuna socied\u00e1 democr\u00e1tica.\nEstos drechos y llibertaes nun podr\u00e1n exercese en neng\u00fan casu escontra de los oxetivos y principios de les Naciones Xun\u00edes.\nArt\u00edculu 30\nNada de la presente Declaraci\u00f3n nun podr\u00e1 interpretase nel sen d'atribuyi-y al Est\u00e1u, a un grupu o a una persona'l drechu d'entamar y\ndesendolcar actividaes o realizar aiciones empobinaes a desaniciar cualesquier drechu o llibert\u00e1 de les que nesta Declaraci\u00f3n se proclamen.",
            "Image": "6cbe31cd2f3235f3bdc6ab0838ea54be"
        }
    }
}
