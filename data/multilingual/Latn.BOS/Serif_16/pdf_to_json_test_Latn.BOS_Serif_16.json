{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467230,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "OPĆA DEKLARACIJA O PRAVIMA ČOVJEKA\nUSVOJENA U OPĆOJ SKUPŠTINI UJEDINJENIH NACIJA 10. DECEMBRA\nUVOD\nBUDUĆI da su priznavanje urođenog dostojanstva i jednakih i neotuđivih prava svih\nčlanova ljudske obitelji temelj slobode, pravde i mira u svijetu,\nBUDUĆI da su nepoštivanje i preziranje prava čovjeka imali za posljedicu akte, koji\nsu grubo vrijeđali savjest čovječanstva, i budući da je stvaranje svijeta u kojem će\nljudska bića uživati slobodu govora i vjerovanja i slobodu od straha i nestašice bilo\nproglašeno kao najviša težnja običnih ljudi,\nBUDUĆI da je bitno da prava čovjeka budu zastićena vladavinom prava, da čovjek ne\nbude primoran da kao posljednjem sredstvu pribjegne pobuni protiv tiranije i\nugnjetavanja,\nBUDUĆI da je bitno da se unapređuje razvoj prijateljskih odnosa između naroda,\nBUDUĆI da su narodi Ujedinjenih nacija ponovo potvrdili u Povelji svoju vjeru u\nosnovna prava čovjeka, u dostojanstvo i vrijednost čovjekove osobe i u ravnopravnost\nmuškaraca i žena i posto su odlučili da unapređuju društveni napredak i bolji životni\nstandard u široj slobodi,\nBUDUĆI da su se Države Članice obavezale da, u suradnji s Ujedinjenim nacijama,\npostignu unapređenje općeg poštivanja čovjekovih prava i osnovnih sloboda i njihovo\nodržavanje,\nBUDUĆI da je zajedničko razumijevanje tih prava i sloboda od najveće važnosti za\npuno ostvarenje te obaveze,\nGENERALNA SKUPSTINA PROGLAŠAVA\nOVU OPĆU DEKLARACIJU O PRAVIMA ČOVJEKA kao zajedničko mjerilo postizanja\nza sve narode i sve države radi toga da bi svaki organ društva, imajući Deklaraciju\nstalno na umu, težili da učenjem i odgojem doprinesu poštivanju ovih prava i sloboda\ni da bi progresivnim nacionalnim i međunarodnim mjerama osigurali njihovo opće i\ndjelotvorno priznavanje i održavanje, kako među narodima samih Država Članica,\ntako i među narodima onih područja koja su pod njihovom ingerencijom.\nČlan 1.\nSva ljudska bića rađaju se slobodna i jednaka u dostojanstvu i pravima. Ona su\nobdarena razumom i sviješću i treba da jedno prema drugome postupaju u duhu\nbratstva.\nČlan 2.\nSvakome su dostupna sva prava i slobode navedene u ovoj Deklaraciji bez razlike bilo\nkoje vrste, kao sto su rasa, boja, spol, jezik, vjera, političko ili drugo mišljenje,\nnarodonosno ili društveno porijeklo, imovina, rođenje ili drugi pravni položaj.\nNadalje, ne smije se činiti bilo kakva razlika na osnovu političkog, pravnog ili\nmeđunarodnog položaja zemlje ili područja kojima neka osoba pripada, bilo da je ovo\npodručje nezavisno, pod starateljstvom, nesamoupravno, ili da se nalazi ma pod kojim",
            "Image": "8852d327d9b5efd790830ad1363459ad"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "drugim ograničenjima suverenosti.\nČlan 3.\nSvako ima pravo na život, slobodu i osobnu sigurnost.\nČlan 4.\nNiko ne smije biti držan u ropstvu ili ropskom odnosu; ropstvo i trgovina robljem\nzabranjuje se u svim njihovim oblicima.\nČlan 5.\nNiko ne smije biti podvrgnut mučenju ili okrutnom, nečovječnom ili ponižavajućem\npostupku ili kažnjavanju.\nČlan 6.\nSvako ima pravo da se svagdje pred zakonom priznaje kao osoba.\nČlan 7.\nSvi su pred zakonom jednaki i imaju pravo, bez ikakve diskriminacije, na jednaku\nzaštitu zakona. Svi imaju pravo na jednaku zaštitu protiv bilo kakve diskriminacije\nkojom se krši ova Deklaracija i protiv svakog podsticanja na takvu diskriminaciju.\nČlan 8.\nSvako ima pravo na djelotvorna pravna sredstva putem nadležnih nacionalnih sudova\nzbog djela kojima se krše osnovna prava koja su mu dodijeljena u Ustavu ili zakonu.\nČlan 9.\nNiko ne smije biti podvrgnut samovoljnom hapšenju, zatvoru ili izgonu.\nČlan 10.\nSvako ima pravo da ga u punoj jednakosti pošteno i javno sasluša nezavisan i\nnepristran sud radi utvrđivanja njegovih prava i obaveza i bilo kakve krivične optužbe\nprotiv njega.\nČlan 11.\nSvako ko je optužen za krivično djelo ima pravo da se smatra nevinim dok se na\ntemelju zakona krivnja ne dokaže na javnom pretresu na kojem je imao sva jamstva\npotrebna za svoju odbranu,\nNiko se ne smije smatrati krivim za krivično djelo na temelju bilo kakvog čina ili\npropusta koji nisu predstavljali krivično djelo u smislu nacionalnog ili međunarodnog\nprava u vrijeme kada su oni bili počinjeni. Isto tako ne smije se izricati teža kazna od\none koja se mogla primjeniti kada je krivično djelo počinjeno.\nČlan 12.\nNiko na smije biti izvrgnut samovoljnom miješanju u njegov privatni zivot, obitelj,\ndom ili prepisku, niti napadajima na njegovu čast i ugled. Svako ima pravo na zaštitu\nzakona protiv ovakvom miješanju ili napadu.",
            "Image": "4dc4afe6cf59e0875657304f10ca51cc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Član 13.\nSvako ima pravo na slobodu kretanja i stanovanja unutar granice svake države.\nSvako ima pravo da napusti bilo koju zemlju, uključujući svoju vlastitu i da se vrati u\nsvoju zemlju.\nČlan 14.\nSvako ima pravo da traži i uživa u drugim zemljama utočište pred progonima.\nNa to se pravno ne može pozivati u slučaju progona koji su zaista izazvani\nnepolitičkim zločinima ili djelima protivnim ciljevima i načelima Ujedinjenih nacija.\nČlan 15.\nSvako ima pravo na državljanstvo.\nNiko ne smije samovoljno biti lišen svojeg državljanstva niti mu se smije odreći pravo\nda promijeni svoje državljanstvo.\nČlan 16.\nPunoljetni muškarci i žene bez ikakvih ograničenja u pogledu rase, državljanstva ili\nvjere, imaju pravo da sklope brak i da osnuju obitelj. Oni su ravnopravni prilikom\nsklapanja braka, za vrijeme njegova trajanja i prilikom njegova razvoda.\nBrak se sklapa samo uz slobodan i potpun pristanak onih koji namjeravaju stupiti u\nbrak.\nObitelj je prirodna i osnovna društvena jedinica i ima pravo na zaštitu društva i\ndržave.\nČlan 17.\nSvako ima pravo da sam posjeduje imovinu, a isto tako da je posjeduje u zajednici s\ndrugima.\nNiko ne smije samovoljno biti lišen svoje imovine.\nČlan 18.\nSvako ima pravo na slobodu misli, savjesti i vjere; to pravo uključuje slobodu\npromijeniti svoju vjeru ili vjerovanje i slobodu da se, bilo pojedinačno ili u zajednici s\ndrugima, javno ili privatno, ispoljava vjera ili vjerovanje učenjem, vršenjem, obredima\ni održavanjem.\nČlan 19.\nSvako ima pravo na slobodu mišljenja i izražavanja; ovo pravo uključuje slobodu\nmišljenja bez tuđeg mišljenja a isto tako i traženje, primanje i saopćavanje\nobavještenja i ideja bilo kojim sredstvima i bez obzira na granice.\nČlan 20.\nSvako ima pravo na slobodu mirnog okupljanja i udruživanja.",
            "Image": "15b73d87a193cf1cd9994f820c179149"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Niko ne može biti primoran da pripada nekom udruženju.\nČlan 21.\nSvako ima pravo da sudjeluje u upravi svoje zemlje, neposredno ili preko slobodno\nizabranih predstavnika.\nSvako ima pravo na jednak pristup javnim službama u svojoj zemlji.\nVolja naroda treba da bude osnova vladine vlasti; ta volja treba da se izražava u\npovremenim i istinskim izborima, koji treba da se provode općim i jednakim pravom\nglasa, tajnim glasanjem ili odgovarajućim postupcima slobodnog glasanja.\nČlan 22.\nSvako, kao član drustva, ima pravo na socijalno osiguranje i pravo da ostvaruje\nekonomska, socijalna i kulturna prava neophodna za svoje dostojanstvo i za razvoj\nsvoje ličnosti putem državne pomoći i međunarodne suradnje a u skladu s\norganizacijom i sredstvima svake države.\nČlan 23.\nSvako ima pravo na rad, na slobodan izbor zaposlenja, na pravične i povoljne uvjete\nrada i na zaštitu od nezaposlenosti.\nSvako, bez razlike, ima pravo na jednaku plaću za jednaki rad.\nSvako ko radi ima pravo na pravičnu i povoljnu naplatu koja njemu i njegovoj obitelji\nosigurava čovjeka dostojni opstanak i koja se, po potrebi, dopunjuje drugim\nsredstvima socijalne zaštite.\nSvako ima pravo da radi zaštite svojih interesa obrazuje sindikate i da stupa u njih.\nČlan 24.\nSvako ima pravo na odmor i dokolicu uključujući razumno ograničenje radnih sati i\nperiodične plaćene praznike.\nČlan 25.\nSvako ima pravo na životni standard koji odgovara zdravlju i dobrobiti njega samoga i\nnjegove obitelji, uključujući hranu, odjeću, stan i liječničku njegu i potrebne socijalne\nusluge, kao i pravo na osiguranje za slučaj nezaposlenosti, bolesti, nesposobnosti,\nudovišta, starosti ili drugog pomanjkanja sredstava za život u prilikama koje su izvan\nnjegove moći.\nMajka i dijete imaju pravo na naročitu brigu i pomoć. Sva djeca, bilo rođena u braku\nili izvan njega, treba da uživaju istu socijalnu zaštitu.\nČlan 26.\nSvako ima pravo na obrazovanje. Obrazovanje treba da bude besplatno, bar u\nosnovnim i nižim stupnjevima. Osnovno obrazovanje treba da bude obavezno.\nTehničko i stručno obrazovanje treba da bude općenito pristupačno, a i više\nobrazovanje treba takođe da bude svima pristupačno na temelju sposobnosti.\nObrazovanje treba da bude usmjereno na puni razvitak ljudske ličnosti i na",
            "Image": "00927851385ce16ee36b657933eb03e5"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "učvršćavanje poštivanja čovjekovih prava i osnovnih sloboda. Ono treba da\nunapređuje razumijevanje, snošljivost i prijateljstvo medju svim narodima, rasnim i\nvjerskim skupinama, i treba da unapređuje djelatnost Ujedinjenih nacija na\nodržavanju mira.\nRoditelji imaju prvenstveno pravo da biraju vstu obrazovanja za svoju djecu.\nČlan 27.\nSvako ima pravo da slobodno sudjeluje u kulturnom životu zajednice, da uživa u\numjetnosti i da učestvuje u znanstvenom napretku i u njegovim koristima.\nSvako ima pravo na zaštitu moralnih i materijalnih interesa koji proistiću ma od kojeg\nznanstvenog, književnog ili umjetničkog proizvoda kojemu je autor.\nČlan 28.\nSvako ima pravo na društveni i međunarodni poredak u kojem prava i slobode\nizložene u ovoj Deklaraciji mogu biti potpuno ostvarene.\nČlan 29.\nSvako ima obaveze prema zajednici iz koje je jedino moguće slobodno i puno\nrazvijanje njegove ličnosti.\nU vršenju svojih prava i sloboda svatko treba da bude podvrgnut samo onim\nograničenjima koja su određena zakonom isključivo u cilju osiguranja dužnog\npriznanja i poštivanja prava i sloboda drugih i u cilju zadovoljenja pravičnih zahtjeva\nmorala, javnog poretka i općeg blagostanja u demokratskom društvu.\nTa prava i slobode ni u kojem slučaju ne mogu se primjenjivati protivno ciljevima i\nnačelima Ujedinjenih nacija.\nČlan 30.\nNišta se u ovoj Deklaraciji ne može tumačiti kao pravo ma koje države, skupine ili\nosobe da sudjeluje u bilo kojoj djelatnosti ili da vrši bilo kakvu djelatnost usmjerenu\nna uništavanje bilo kojih ovdje izloženih prava i sloboda.",
            "Image": "faf1b4518511495581f9a764579e08b8"
        }
    }
}
