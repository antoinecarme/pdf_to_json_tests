{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467163,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "OPĆA DEKLARACIJA O PRAVIMA ČOVJEKA\nUSVOJENA U OPĆOJ SKUPŠTINI UJEDINJENIH NACIJA 10. DECEMBRA\nUVOD\nBUDUĆI da su priznavanje urođenog dostojanstva i jednakih i neotuđivih prava svih članova\nljudske obitelji temelj slobode, pravde i mira u svijetu,\nBUDUĆI da su nepoštivanje i preziranje prava čovjeka imali za posljedicu akte, koji su grubo\nvrijeđali savjest čovječanstva, i budući da je stvaranje svijeta u kojem će ljudska bića\nuživati slobodu govora i vjerovanja i slobodu od straha i nestašice bilo proglašeno kao najviša\ntežnja običnih ljudi,\nBUDUĆI da je bitno da prava čovjeka budu zastićena vladavinom prava, da čovjek ne bude primoran\nda kao posljednjem sredstvu pribjegne pobuni protiv tiranije i ugnjetavanja,\nBUDUĆI da je bitno da se unapređuje razvoj prijateljskih odnosa između naroda,\nBUDUĆI da su narodi Ujedinjenih nacija ponovo potvrdili u Povelji svoju vjeru u osnovna prava\nčovjeka, u dostojanstvo i vrijednost čovjekove osobe i u ravnopravnost muškaraca i žena i posto\nsu odlučili da unapređuju društveni napredak i bolji životni standard u široj slobodi,\nBUDUĆI da su se Države Članice obavezale da, u suradnji s Ujedinjenim nacijama, postignu\nunapređenje općeg poštivanja čovjekovih prava i osnovnih sloboda i njihovo održavanje,\nBUDUĆI da je zajedničko razumijevanje tih prava i sloboda od najveće važnosti za puno\nostvarenje te obaveze,\nGENERALNA SKUPSTINA PROGLAŠAVA\nOVU OPĆU DEKLARACIJU O PRAVIMA ČOVJEKA kao zajedničko mjerilo postizanja za sve narode i sve\ndržave radi toga da bi svaki organ društva, imajući Deklaraciju stalno na umu, težili da\nučenjem i odgojem doprinesu poštivanju ovih prava i sloboda i da bi progresivnim nacionalnim i\nmeđunarodnim mjerama osigurali njihovo opće i djelotvorno priznavanje i održavanje, kako među\nnarodima samih Država Članica, tako i među narodima onih područja koja su pod njihovom\ningerencijom.\nČlan 1.\nSva ljudska bića rađaju se slobodna i jednaka u dostojanstvu i pravima. Ona su obdarena razumom\ni sviješću i treba da jedno prema drugome postupaju u duhu bratstva.\nČlan 2.\nSvakome su dostupna sva prava i slobode navedene u ovoj Deklaraciji bez razlike bilo koje\nvrste, kao sto su rasa, boja, spol, jezik, vjera, političko ili drugo mišljenje, narodonosno\nili društveno porijeklo, imovina, rođenje ili drugi pravni položaj.\nNadalje, ne smije se činiti bilo kakva razlika na osnovu političkog, pravnog ili međunarodnog\npoložaja zemlje ili područja kojima neka osoba pripada, bilo da je ovo područje nezavisno, pod\nstarateljstvom, nesamoupravno, ili da se nalazi ma pod kojim drugim ograničenjima suverenosti.\nČlan 3.\nSvako ima pravo na život, slobodu i osobnu sigurnost.\nČlan 4.\nNiko ne smije biti držan u ropstvu ili ropskom odnosu; ropstvo i trgovina robljem zabranjuje se\nu svim njihovim oblicima.\nČlan 5.\nNiko ne smije biti podvrgnut mučenju ili okrutnom, nečovječnom ili ponižavajućem postupku ili\nkažnjavanju.\nČlan 6.\nSvako ima pravo da se svagdje pred zakonom priznaje kao osoba.\nČlan 7.\nSvi su pred zakonom jednaki i imaju pravo, bez ikakve diskriminacije, na jednaku zaštitu\nzakona. Svi imaju pravo na jednaku zaštitu protiv bilo kakve diskriminacije kojom se krši ova",
            "Image": "1cb9b38d6763dcb7c5bf4a81ada90561"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Deklaracija i protiv svakog podsticanja na takvu diskriminaciju.\nČlan 8.\nSvako ima pravo na djelotvorna pravna sredstva putem nadležnih nacionalnih sudova zbog djela\nkojima se krše osnovna prava koja su mu dodijeljena u Ustavu ili zakonu.\nČlan 9.\nNiko ne smije biti podvrgnut samovoljnom hapšenju, zatvoru ili izgonu.\nČlan 10.\nSvako ima pravo da ga u punoj jednakosti pošteno i javno sasluša nezavisan i nepristran sud\nradi utvrđivanja njegovih prava i obaveza i bilo kakve krivične optužbe protiv njega.\nČlan 11.\nSvako ko je optužen za krivično djelo ima pravo da se smatra nevinim dok se na temelju zakona\nkrivnja ne dokaže na javnom pretresu na kojem je imao sva jamstva potrebna za svoju odbranu,\nNiko se ne smije smatrati krivim za krivično djelo na temelju bilo kakvog čina ili propusta\nkoji nisu predstavljali krivično djelo u smislu nacionalnog ili međunarodnog prava u vrijeme\nkada su oni bili počinjeni. Isto tako ne smije se izricati teža kazna od one koja se mogla\nprimjeniti kada je krivično djelo počinjeno.\nČlan 12.\nNiko na smije biti izvrgnut samovoljnom miješanju u njegov privatni zivot, obitelj, dom ili\nprepisku, niti napadajima na njegovu čast i ugled. Svako ima pravo na zaštitu zakona protiv\novakvom miješanju ili napadu.\nČlan 13.\nSvako ima pravo na slobodu kretanja i stanovanja unutar granice svake države.\nSvako ima pravo da napusti bilo koju zemlju, uključujući svoju vlastitu i da se vrati u svoju\nzemlju.\nČlan 14.\nSvako ima pravo da traži i uživa u drugim zemljama utočište pred progonima.\nNa to se pravno ne može pozivati u slučaju progona koji su zaista izazvani nepolitičkim\nzločinima ili djelima protivnim ciljevima i načelima Ujedinjenih nacija.\nČlan 15.\nSvako ima pravo na državljanstvo.\nNiko ne smije samovoljno biti lišen svojeg državljanstva niti mu se smije odreći pravo da\npromijeni svoje državljanstvo.\nČlan 16.\nPunoljetni muškarci i žene bez ikakvih ograničenja u pogledu rase, državljanstva ili vjere,\nimaju pravo da sklope brak i da osnuju obitelj. Oni su ravnopravni prilikom sklapanja braka, za\nvrijeme njegova trajanja i prilikom njegova razvoda.\nBrak se sklapa samo uz slobodan i potpun pristanak onih koji namjeravaju stupiti u brak.\nObitelj je prirodna i osnovna društvena jedinica i ima pravo na zaštitu društva i države.\nČlan 17.\nSvako ima pravo da sam posjeduje imovinu, a isto tako da je posjeduje u zajednici s drugima.\nNiko ne smije samovoljno biti lišen svoje imovine.\nČlan 18.\nSvako ima pravo na slobodu misli, savjesti i vjere; to pravo uključuje slobodu promijeniti\nsvoju vjeru ili vjerovanje i slobodu da se, bilo pojedinačno ili u zajednici s drugima, javno\nili privatno, ispoljava vjera ili vjerovanje učenjem, vršenjem, obredima i održavanjem.\nČlan 19.",
            "Image": "a555d2443650455f8fa3bf1e61daac54"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Svako ima pravo na slobodu mišljenja i izražavanja; ovo pravo uključuje slobodu mišljenja bez\ntuđeg mišljenja a isto tako i traženje, primanje i saopćavanje obavještenja i ideja bilo kojim\nsredstvima i bez obzira na granice.\nČlan 20.\nSvako ima pravo na slobodu mirnog okupljanja i udruživanja.\nNiko ne može biti primoran da pripada nekom udruženju.\nČlan 21.\nSvako ima pravo da sudjeluje u upravi svoje zemlje, neposredno ili preko slobodno izabranih\npredstavnika.\nSvako ima pravo na jednak pristup javnim službama u svojoj zemlji.\nVolja naroda treba da bude osnova vladine vlasti; ta volja treba da se izražava u povremenim i\nistinskim izborima, koji treba da se provode općim i jednakim pravom glasa, tajnim glasanjem\nili odgovarajućim postupcima slobodnog glasanja.\nČlan 22.\nSvako, kao član drustva, ima pravo na socijalno osiguranje i pravo da ostvaruje ekonomska,\nsocijalna i kulturna prava neophodna za svoje dostojanstvo i za razvoj svoje ličnosti putem\ndržavne pomoći i međunarodne suradnje a u skladu s organizacijom i sredstvima svake države.\nČlan 23.\nSvako ima pravo na rad, na slobodan izbor zaposlenja, na pravične i povoljne uvjete rada i na\nzaštitu od nezaposlenosti.\nSvako, bez razlike, ima pravo na jednaku plaću za jednaki rad.\nSvako ko radi ima pravo na pravičnu i povoljnu naplatu koja njemu i njegovoj obitelji osigurava\nčovjeka dostojni opstanak i koja se, po potrebi, dopunjuje drugim sredstvima socijalne zaštite.\nSvako ima pravo da radi zaštite svojih interesa obrazuje sindikate i da stupa u njih.\nČlan 24.\nSvako ima pravo na odmor i dokolicu uključujući razumno ograničenje radnih sati i periodične\nplaćene praznike.\nČlan 25.\nSvako ima pravo na životni standard koji odgovara zdravlju i dobrobiti njega samoga i njegove\nobitelji, uključujući hranu, odjeću, stan i liječničku njegu i potrebne socijalne usluge, kao i\npravo na osiguranje za slučaj nezaposlenosti, bolesti, nesposobnosti, udovišta, starosti ili\ndrugog pomanjkanja sredstava za život u prilikama koje su izvan njegove moći.\nMajka i dijete imaju pravo na naročitu brigu i pomoć. Sva djeca, bilo rođena u braku ili izvan\nnjega, treba da uživaju istu socijalnu zaštitu.\nČlan 26.\nSvako ima pravo na obrazovanje. Obrazovanje treba da bude besplatno, bar u osnovnim i nižim\nstupnjevima. Osnovno obrazovanje treba da bude obavezno. Tehničko i stručno obrazovanje treba\nda bude općenito pristupačno, a i više obrazovanje treba takođe da bude svima pristupačno na\ntemelju sposobnosti.\nObrazovanje treba da bude usmjereno na puni razvitak ljudske ličnosti i na učvršćavanje\npoštivanja čovjekovih prava i osnovnih sloboda. Ono treba da unapređuje razumijevanje,\nsnošljivost i prijateljstvo medju svim narodima, rasnim i vjerskim skupinama, i treba da\nunapređuje djelatnost Ujedinjenih nacija na održavanju mira.\nRoditelji imaju prvenstveno pravo da biraju vstu obrazovanja za svoju djecu.\nČlan 27.\nSvako ima pravo da slobodno sudjeluje u kulturnom životu zajednice, da uživa u umjetnosti i da\nučestvuje u znanstvenom napretku i u njegovim koristima.\nSvako ima pravo na zaštitu moralnih i materijalnih interesa koji proistiću ma od kojeg\nznanstvenog, književnog ili umjetničkog proizvoda kojemu je autor.",
            "Image": "b8af207467b88e2c2dd855b1c7bcc769"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Član 28.\nSvako ima pravo na društveni i međunarodni poredak u kojem prava i slobode izložene u ovoj\nDeklaraciji mogu biti potpuno ostvarene.\nČlan 29.\nSvako ima obaveze prema zajednici iz koje je jedino moguće slobodno i puno razvijanje njegove\nličnosti.\nU vršenju svojih prava i sloboda svatko treba da bude podvrgnut samo onim ograničenjima koja su\nodređena zakonom isključivo u cilju osiguranja dužnog priznanja i poštivanja prava i sloboda\ndrugih i u cilju zadovoljenja pravičnih zahtjeva morala, javnog poretka i općeg blagostanja u\ndemokratskom društvu.\nTa prava i slobode ni u kojem slučaju ne mogu se primjenjivati protivno ciljevima i načelima\nUjedinjenih nacija.\nČlan 30.\nNišta se u ovoj Deklaraciji ne može tumačiti kao pravo ma koje države, skupine ili osobe da\nsudjeluje u bilo kojoj djelatnosti ili da vrši bilo kakvu djelatnost usmjerenu na uništavanje\nbilo kojih ovdje izloženih prava i sloboda.",
            "Image": "d6aceb4faa33d542b949b17e8b3d70da"
        }
    }
}
