{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467122,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "OPĆA DEKLARACIJA O PRAVIMA ČOVJEKA\nUSVOJENA U OPĆOJ SKUPŠTINI UJEDINJENIH NACIJA 10. DECEMBRA\nUVOD\nBUDUĆI da su priznavanje urođenog dostojanstva i jednakih i neotuđivih prava svih članova ljudske\nobitelji temelj slobode, pravde i mira u svijetu,\nBUDUĆI da su nepoštivanje i preziranje prava čovjeka imali za posljedicu akte, koji su grubo vrijeđali\nsavjest čovječanstva, i budući da je stvaranje svijeta u kojem će ljudska bića uživati slobodu govora i\nvjerovanja i slobodu od straha i nestašice bilo proglašeno kao najviša težnja običnih ljudi,\nBUDUĆI da je bitno da prava čovjeka budu zastićena vladavinom prava, da čovjek ne bude primoran da kao\nposljednjem sredstvu pribjegne pobuni protiv tiranije i ugnjetavanja,\nBUDUĆI da je bitno da se unapređuje razvoj prijateljskih odnosa između naroda,\nBUDUĆI da su narodi Ujedinjenih nacija ponovo potvrdili u Povelji svoju vjeru u osnovna prava čovjeka, u\ndostojanstvo i vrijednost čovjekove osobe i u ravnopravnost muškaraca i žena i posto su odlučili da\nunapređuju društveni napredak i bolji životni standard u široj slobodi,\nBUDUĆI da su se Države Članice obavezale da, u suradnji s Ujedinjenim nacijama, postignu unapređenje\nopćeg poštivanja čovjekovih prava i osnovnih sloboda i njihovo održavanje,\nBUDUĆI da je zajedničko razumijevanje tih prava i sloboda od najveće važnosti za puno ostvarenje te\nobaveze,\nGENERALNA SKUPSTINA PROGLAŠAVA\nOVU OPĆU DEKLARACIJU O PRAVIMA ČOVJEKA kao zajedničko mjerilo postizanja za sve narode i",
            "Image": "312838bdd1e07c4c728250077c04d40d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "sve države radi toga da bi svaki organ društva, imajući Deklaraciju stalno na umu, težili da učenjem i\nodgojem doprinesu poštivanju ovih prava i sloboda i da bi progresivnim nacionalnim i međunarodnim\nmjerama osigurali njihovo opće i djelotvorno priznavanje i održavanje, kako među narodima samih Država\nČlanica, tako i među narodima onih područja koja su pod njihovom ingerencijom.\nČlan 1.\nSva ljudska bića rađaju se slobodna i jednaka u dostojanstvu i pravima. Ona su obdarena razumom i\nsviješću i treba da jedno prema drugome postupaju u duhu bratstva.\nČlan 2.\nSvakome su dostupna sva prava i slobode navedene u ovoj Deklaraciji bez razlike bilo koje vrste, kao sto su\nrasa, boja, spol, jezik, vjera, političko ili drugo mišljenje, narodonosno ili društveno porijeklo, imovina,\nrođenje ili drugi pravni položaj.\nNadalje, ne smije se činiti bilo kakva razlika na osnovu političkog, pravnog ili međunarodnog položaja\nzemlje ili područja kojima neka osoba pripada, bilo da je ovo područje nezavisno, pod starateljstvom,\nnesamoupravno, ili da se nalazi ma pod kojim drugim ograničenjima suverenosti.\nČlan 3.\nSvako ima pravo na život, slobodu i osobnu sigurnost.\nČlan 4.\nNiko ne smije biti držan u ropstvu ili ropskom odnosu; ropstvo i trgovina robljem zabranjuje se u svim\nnjihovim oblicima.\nČlan 5.",
            "Image": "0853e65cc1e5c5d55a9fef6588be48fb"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Niko ne smije biti podvrgnut mučenju ili okrutnom, nečovječnom ili ponižavajućem postupku ili\nkažnjavanju.\nČlan 6.\nSvako ima pravo da se svagdje pred zakonom priznaje kao osoba.\nČlan 7.\nSvi su pred zakonom jednaki i imaju pravo, bez ikakve diskriminacije, na jednaku zaštitu zakona. Svi imaju\npravo na jednaku zaštitu protiv bilo kakve diskriminacije kojom se krši ova Deklaracija i protiv svakog\npodsticanja na takvu diskriminaciju.\nČlan 8.\nSvako ima pravo na djelotvorna pravna sredstva putem nadležnih nacionalnih sudova zbog djela kojima se\nkrše osnovna prava koja su mu dodijeljena u Ustavu ili zakonu.\nČlan 9.\nNiko ne smije biti podvrgnut samovoljnom hapšenju, zatvoru ili izgonu.\nČlan 10.\nSvako ima pravo da ga u punoj jednakosti pošteno i javno sasluša nezavisan i nepristran sud radi\nutvrđivanja njegovih prava i obaveza i bilo kakve krivične optužbe protiv njega.\nČlan 11.\nSvako ko je optužen za krivično djelo ima pravo da se smatra nevinim dok se na temelju zakona krivnja ne\ndokaže na javnom pretresu na kojem je imao sva jamstva potrebna za svoju odbranu,",
            "Image": "550a3c63499b1509dbb1179cce672cff"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Niko se ne smije smatrati krivim za krivično djelo na temelju bilo kakvog čina ili propusta koji nisu\npredstavljali krivično djelo u smislu nacionalnog ili međunarodnog prava u vrijeme kada su oni bili\npočinjeni. Isto tako ne smije se izricati teža kazna od one koja se mogla primjeniti kada je krivično djelo\npočinjeno.\nČlan 12.\nNiko na smije biti izvrgnut samovoljnom miješanju u njegov privatni zivot, obitelj, dom ili prepisku, niti\nnapadajima na njegovu čast i ugled. Svako ima pravo na zaštitu zakona protiv ovakvom miješanju ili\nnapadu.\nČlan 13.\nSvako ima pravo na slobodu kretanja i stanovanja unutar granice svake države.\nSvako ima pravo da napusti bilo koju zemlju, uključujući svoju vlastitu i da se vrati u svoju zemlju.\nČlan 14.\nSvako ima pravo da traži i uživa u drugim zemljama utočište pred progonima.\nNa to se pravno ne može pozivati u slučaju progona koji su zaista izazvani nepolitičkim zločinima ili\ndjelima protivnim ciljevima i načelima Ujedinjenih nacija.\nČlan 15.\nSvako ima pravo na državljanstvo.\nNiko ne smije samovoljno biti lišen svojeg državljanstva niti mu se smije odreći pravo da promijeni svoje\ndržavljanstvo.\nČlan 16.",
            "Image": "9f3575498af3c5596eacd6a407aff28f"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Punoljetni muškarci i žene bez ikakvih ograničenja u pogledu rase, državljanstva ili vjere, imaju pravo da\nsklope brak i da osnuju obitelj. Oni su ravnopravni prilikom sklapanja braka, za vrijeme njegova trajanja i\nprilikom njegova razvoda.\nBrak se sklapa samo uz slobodan i potpun pristanak onih koji namjeravaju stupiti u brak.\nObitelj je prirodna i osnovna društvena jedinica i ima pravo na zaštitu društva i države.\nČlan 17.\nSvako ima pravo da sam posjeduje imovinu, a isto tako da je posjeduje u zajednici s drugima.\nNiko ne smije samovoljno biti lišen svoje imovine.\nČlan 18.\nSvako ima pravo na slobodu misli, savjesti i vjere; to pravo uključuje slobodu promijeniti svoju vjeru ili\nvjerovanje i slobodu da se, bilo pojedinačno ili u zajednici s drugima, javno ili privatno, ispoljava vjera ili\nvjerovanje učenjem, vršenjem, obredima i održavanjem.\nČlan 19.\nSvako ima pravo na slobodu mišljenja i izražavanja; ovo pravo uključuje slobodu mišljenja bez tuđeg\nmišljenja a isto tako i traženje, primanje i saopćavanje obavještenja i ideja bilo kojim sredstvima i bez\nobzira na granice.\nČlan 20.\nSvako ima pravo na slobodu mirnog okupljanja i udruživanja.\nNiko ne može biti primoran da pripada nekom udruženju.",
            "Image": "0abb090ab5b14904054cc1abcf7e25a7"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Član 21.\nSvako ima pravo da sudjeluje u upravi svoje zemlje, neposredno ili preko slobodno izabranih predstavnika.\nSvako ima pravo na jednak pristup javnim službama u svojoj zemlji.\nVolja naroda treba da bude osnova vladine vlasti; ta volja treba da se izražava u povremenim i istinskim\nizborima, koji treba da se provode općim i jednakim pravom glasa, tajnim glasanjem ili odgovarajućim\npostupcima slobodnog glasanja.\nČlan 22.\nSvako, kao član drustva, ima pravo na socijalno osiguranje i pravo da ostvaruje ekonomska, socijalna i\nkulturna prava neophodna za svoje dostojanstvo i za razvoj svoje ličnosti putem državne pomoći i\nmeđunarodne suradnje a u skladu s organizacijom i sredstvima svake države.\nČlan 23.\nSvako ima pravo na rad, na slobodan izbor zaposlenja, na pravične i povoljne uvjete rada i na zaštitu od\nnezaposlenosti.\nSvako, bez razlike, ima pravo na jednaku plaću za jednaki rad.\nSvako ko radi ima pravo na pravičnu i povoljnu naplatu koja njemu i njegovoj obitelji osigurava čovjeka\ndostojni opstanak i koja se, po potrebi, dopunjuje drugim sredstvima socijalne zaštite.\nSvako ima pravo da radi zaštite svojih interesa obrazuje sindikate i da stupa u njih.\nČlan 24.\nSvako ima pravo na odmor i dokolicu uključujući razumno ograničenje radnih sati i periodične plaćene\npraznike.",
            "Image": "56101be6eeb8e53c5317ca09e547dde8"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Član 25.\nSvako ima pravo na životni standard koji odgovara zdravlju i dobrobiti njega samoga i njegove obitelji,\nuključujući hranu, odjeću, stan i liječničku njegu i potrebne socijalne usluge, kao i pravo na osiguranje za\nslučaj nezaposlenosti, bolesti, nesposobnosti, udovišta, starosti ili drugog pomanjkanja sredstava za život u\nprilikama koje su izvan njegove moći.\nMajka i dijete imaju pravo na naročitu brigu i pomoć. Sva djeca, bilo rođena u braku ili izvan njega, treba da\nuživaju istu socijalnu zaštitu.\nČlan 26.\nSvako ima pravo na obrazovanje. Obrazovanje treba da bude besplatno, bar u osnovnim i nižim stupnjevima.\nOsnovno obrazovanje treba da bude obavezno. Tehničko i stručno obrazovanje treba da bude općenito\npristupačno, a i više obrazovanje treba takođe da bude svima pristupačno na temelju sposobnosti.\nObrazovanje treba da bude usmjereno na puni razvitak ljudske ličnosti i na učvršćavanje poštivanja\nčovjekovih prava i osnovnih sloboda. Ono treba da unapređuje razumijevanje, snošljivost i prijateljstvo\nmedju svim narodima, rasnim i vjerskim skupinama, i treba da unapređuje djelatnost Ujedinjenih nacija na\nodržavanju mira.\nRoditelji imaju prvenstveno pravo da biraju vstu obrazovanja za svoju djecu.\nČlan 27.\nSvako ima pravo da slobodno sudjeluje u kulturnom životu zajednice, da uživa u umjetnosti i da učestvuje u\nznanstvenom napretku i u njegovim koristima.\nSvako ima pravo na zaštitu moralnih i materijalnih interesa koji proistiću ma od kojeg znanstvenog,\nknjiževnog ili umjetničkog proizvoda kojemu je autor.",
            "Image": "9d5affcfa640234a2a074fd6d8e7b7f7"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Član 28.\nSvako ima pravo na društveni i međunarodni poredak u kojem prava i slobode izložene u ovoj Deklaraciji\nmogu biti potpuno ostvarene.\nČlan 29.\nSvako ima obaveze prema zajednici iz koje je jedino moguće slobodno i puno razvijanje njegove ličnosti.\nU vršenju svojih prava i sloboda svatko treba da bude podvrgnut samo onim ograničenjima koja su\nodređena zakonom isključivo u cilju osiguranja dužnog priznanja i poštivanja prava i sloboda drugih i u\ncilju zadovoljenja pravičnih zahtjeva morala, javnog poretka i općeg blagostanja u demokratskom društvu.\nTa prava i slobode ni u kojem slučaju ne mogu se primjenjivati protivno ciljevima i načelima Ujedinjenih\nnacija.\nČlan 30.\nNišta se u ovoj Deklaraciji ne može tumačiti kao pravo ma koje države, skupine ili osobe da sudjeluje u bilo\nkojoj djelatnosti ili da vrši bilo kakvu djelatnost usmjerenu na uništavanje bilo kojih ovdje izloženih prava i\nsloboda.",
            "Image": "cd41fa78121109e4f37d6728928b7e61"
        }
    }
}
