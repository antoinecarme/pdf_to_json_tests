{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468368,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Aadmi ke hak ka Kahna, djaun sab manai djaun doeniya me rehe ke khatien hai.\n(10. December 1948)\nDec. 2013 - Translation: D. Mahangi\nReview: C. Mahangi / P. Jadoenath\nSoeroewaat\nBichaar kar ke, ki, ego apan ke iddjat aur ekahie aur ego basis hak ba, sab sansaar ke basis,\naadjádi, niaai aur shaant hai, djaun doeniya mê hai.\nBichaar kar ke, ki djaun nietchai aur thokaráe hoige hai aadmi ke hak ke, ohi bhi katthor-\nbehwaar pais hai, djaun doeniya bhar ke insaan sab insaan ke mann (bhi) mê òtna ghoesa lail\nhai, aur ego doeniya aaige hai djaun mê ek aaadmi ke bole ke aur sòche ke aadjádi chaahín, aur\ndèrai aur djaran mê koi ke na chaahin rehke, ohi rakam ke doeniya, sab aam manai ke khatien,\nsab se barka samaan hai.\nBichaar kar ke, ki kanoen ke maaren aur okar taakat se, insaan ke hak rattchá karwail hai,\nkaahe ke aadmi hatyachári aur nietchai ke andhiaai ke na uskái.\nBichaar kar ke, ki basis hai, dès ke bietch mê soemmat rehke chaahin aur sab dès aapan-aapan\nsanghat se rehe aur karobaar ke mel-djol ke karen.\nBichaar kar ke, ki ‘Verenigde Naties’ ke djanne, okrèn Chitti mê bole hai, ki oke biswaas hai,\nohi hak mê, djaun insaan ki djindagi ke khatien djaroerat maane hai, ek aadmi ke iddjat aur\nkimmat mê aur mard aur meraroe ki barabar hak djaun hai, ohi (biswaas kar ke) bolies hai ki,\nsamaadj ke barháwat, aur djindagi ki oepai aur barka aadjádi mê, aage kari.\nBichaar kar ke, ki djaun dès ‘Verenigde Naties’ ke djhoend hai, ohi djabaan dees hai, ki oe\nsab, ‘Verenigde Naties’ ke saathe, kausis kari, ohoe djaun doeniya mê iddjat sab aadmi ke hak\nke chaahín howe ke, aur aadjádi djaun djaroerat hai, barháwe ke.\nBichaar kar ke, ki ehi djabaan dewe ke aur sab kare ke khatien, soemmat sè rehke chaahín, ke\nehi hak aur aadjádi ka matlab kountji hai.\nAb, ie sait, ohi khatien...\nSab ke assemblee,\nBole hai ki, ehi Kahna djaun sab insaan ke hak ke khatien hai, (ohi) soemmat sè (bole hai ki)\nego djaroerat ba, djaun sab log aur sab dès ke pahunche ke chaahín, kaahe ke sab aadmi aur sab\ntoekarra ke samaadj, ehi Kahna, bègar chore ke, okrè man mê rakhe, aur samadj-boedj ke sikhai\naur siettcha leke ehi hak aur aadjádi, ke iddjat aage kari aur barháwai ke karen leike, aapan\ndès mê aur doesar dès se, rattcha kari ekkrè pahíchaane aur samdjhawal djaun soemmat sè howe\nhoi, ehi djoend ke djannè mê bietch aur doesar djannè djaun rehe hai okrèn niyaai sè:\nAadhiaai 1\nSab djanne aadjádi aur barabar paidaa bhailèn, iddjat aur hak mê. Ohi djanne ke lage sab ke\nsamadj-boedj aur hierdaai hai aur doesare se sab soemmat sè, djaane-maane ke chaahin.\nAadhiaai 2\nDjaun hak aur aadjádi djaun ehi kahna mê likhal hai, sab koi ke adhikaar ba, bègàr djaun rakam\nke bhedbhaw, chaahe djaun djaat, rang, chaahe aadmi ki aurat, bhasa, dharm, chaahe politiek mê\ndjaun bichaar rakhe, djaun khan-dhaan, dhan, paidaai aur doesar bol-baal (ki aadar).\nAurò, koi fark na banni, (sab koi ehi adhikaar ke hak hai), lànti ke karen se, niyaidhis ke\nkaren se aur doesar desh ke bol-baal, djaun desh ki ilaaka se kouno ke aapan bole hai, chaahín\nohi dès aapan apne se raadj kare hai, ki doesar djanne ohi dès chalaawe hai aur ajaadi kamti\nhai.\nAadhiaai 3\nSab koi, apan ke djindagi, adjaadi aur soeratchit rehe ke hak hai. Sab koi hak hai, apan ke\ndjindagi ke moetaabik, apne mardji se, sòch-samadj ke sadjaawe ke aur chalaawe ke.\nAadhiaai 4\nKauno kontraki ki goolami me na rakh kar sakal djaai. Kantraki aur goolami sab roep mê, mienáhi\nhai.",
            "Image": "fcd9f0d4a4d8eab2de73927f8df7c298"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Aadhiaai 5\nKoi na, kouno doesar ke karen se chhod paawe ke chaahin, na katthor aur jaanwar niër aur bègar\nsahoer ke niër nietchai djai kar sake hai.\nAadhiaai 6\nSab koi, djaune ka ni kahaan rehe hai, kanoen ke aage, ke hak hai, ek insaan ke roop mê\npahichaan kar sakal djaai.\nAadhiaai 7\nSab manai, kanoen ke khatien barabar hai, aur bègar bhedbhaw sab koi ke hak hai, kanoeni\nrattcha pawe ke. Sab koi ke barabar rattcha paawe ke aur bole ke hak hai, bhedbhaw aur sòch-\nsamadj ke piechahre, ki koi rakam ke rokaawat djaune ehi Kahna se na sehmat hai\nAadhiaai 8\nSab log ke hak hai, kanoen ke sahaare pe hak ba chaahín, Dès ke sarkar-niyaaidhis ke sanstha\nse, ohi karen se djaun habra howe hai basis-hak ke, djaun kanoen dewe hai sab koi ke.\nAadhiaai 9\nKoi ke na chaahín so-so se, pakar hoi, dabaaw me rehe, ki dès-be-dès kare ke.\nAadhiaai 10\nSab koi, ek dam saamiel mê hak hai, ego satcha aur khoellam-khoella soenái paawe ke, ego djaadj\nke aage se djaunne apan mann ke satchai se kaam kare hai. Ehi haal, (djaadj) boli aur dekhi ke\nkekar koun-koun hak hai (sab koi ke), kekar kountji kare ke chaahien aur oe koun bole-goeenahie\nkarwaais hai.\nAadhiaai 11\nSab koi, djaune ego kharaabie ke khatien pakraan hai, ohi sab, kanoen ke aankhie mê bekasoer\nhai, tab le okar kasurwaar kanoen se, aur niyaaidhis ke maaren, khoelá mê, saamiel waalan ke\nsaathe, na bòl bhail. Òmma oke sab djimáwári djaun okre satch bachaaw djaroerat hai, ohi pai\noe.\nKoi ke na paai kasoer ego goenaah ke, djaune oe karies hai ego tem pe, jab le dès aur doeniya\nke kanoen mê oisan goenaah na bolal-likhal raha. Auro ego aur barka sadjaa na dei karsakal\ndjaai, ohi sadjaa se djaun ohoe tem pe, djab goenah karies raha, kanoen mê likhal raha.\nAadhiaai 12\nKoi doesarèn, na so-so bietch mê, kouno ke aapan gharweh mê, palwaar, ghar, likhaat aur iddjat\naur naam ke, aai pai . Djab kouno ehi chiedjwan ke bietch mê aai, tab sab koi ke hak hai,\nkanoen ke oke rattcha par, ohi ‘bietch me kudaai’ se.\nAadhiaai 13\nSab koi ke hak hai aapan man se djaahe, djaun djaga maange hai aur rehe hai sab dès ke simá mê.\nSab koi ke hak hai, sab dès se aur aapan okar dès se djaai-aai sake hai chore ke aur apan dès\nse laut ke aawe ke.\nAadhiaai 14\nSab koi ke hak hai, kouno ke sataawe maaren, doesar dès mê ghar khodje ke aur sahaara paawe ke.\nDjab koi kanoen dwaara se saatail hai, kouno goenaah ke djaun des ke maaren na raha, ki kouno\nkaren ke djaune Verenigde Naties ki sòch se na patte hai, tab ehi hak, djaune oepra likhal hai,\nohi na milli.\nAadhiaai 15\nSab koi hak hai aapan dès ke pahíchaan par.\nKoi na, so-so se, okar dès ke pahíchaan ke djabardasti chhien kar pawe hai. Koi ke na, òkar dès\nke pahíchaan badalwaawe ke hak chhien kar pai.\nAadhiaai 16\nAadmi aur aurat, djaun barka hai aur biyaa kare ke oemar mielge hai, oke bègar kouno oke rokhe\nke, okar djaat-paat, rang-roep, dès ke pahíchaan, ki dharm ke maaren, biyaa kare ke aur ghar-\nsansar basaawe ke hak hai. Oeh sab ke barabar hak hai, biyaa kare mê, biyaah ke djindagi mê aur",
            "Image": "1b1b392fd26c381808d5b35b96a5c660"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "batwaara mê.\nKouno khali biyaah kar pai, djab doenoe parani, djaun biyaah kari, mel-djol ke biyaah maange\nkare hai.\nGhar-parani, sansaar, ego awas aur basis toekkara hai, aur oho, sansaar aur dès se rattcha\nchaahe kare ke.\nAadhiaai 17\nSab koi, djaun okar apan djaidaad, rakhe ke hak hai; chaahe akele ki kouno ke saathe.\nDjab djaidaad hai kouno ke, tab na ho sake hai ki kouno doesarèn, bekaren se, okar djaaid\nchhien pai.\nAadhiaai 18\nSab koi ke hak hai, aapan sòch ke, bichare ke apan hierdaai mê, aur aapan dharm par. Ehi hak ke\nmautabik bhi hai ki doesar dharm lei kar sake hai, djable koi maange badalwaawe hai okar dharm\naur sòch-bichaar ke, tab oke ohi hak aur aadjádi hai, kare ke. Chaahe akele ki chaahe saamiel\nwaalan ke saathè, chaahe ghare ki beyhre, okar dharam maane ke aur samdjhaawe ke; poedja,\npráthna aur riti-riwaas kare ke hak hai.\nAadhiaai 19\nSab koi hak hai, bichaar rakhe ke aur bole ke djaun bichaar apan mann mê hai. Ehi hak ka matlab\nhai ki kouno ke aadjádi mê rakhe, djaun bichaar apan mann mê hai, bègar kouno djabardasti kari\ndoesar bichaar lewe ke. Auro bègar simá djaun bichaar aur djauntji maange djaane hai, kouno\nkhodj pai, milli aur dei pai media sè.\nAadhiaai 20\nSab koi ke hak hai, aadjádi mê, me saamiel hoi ke aur s(h)aant mê saath aawe ke aur bhaithak\nkare ke.\nKoi na djabardasti karwai kouno doesar ke, saathè kouno samaadj djaawe ke aur hiessa lewe ke.\nAadhiaai 21\nSab koi ke hak hai, aapan dès chalaawe ke, chaahe sidhaa apne se, ki chaahe kouno insaan se,\ndjaun choenaige hai.\nSab koi ke, aapan dès me, barabar hak hai, sarkaar ke sèwa paawe ke.\nDjanta ke (h)iccha ke moetabiek, sarkar chale ke basis chaahe rehe ke, ie djanta ka iccha\nchaahe samay-samay pe sattche choenaaw me aawe ke, djaun mê sab djanne hak hai kouno choen\npaawe ke, chaahe aapan ke choene se, djaunhai koi na dekh pai or djaun barabar rakam satchai\nchoene lai ke hai.\nAadhiaai 22\nSab koi, samaadj ke ego sadars hai, aur ohi ke roep mê, hak hai, samaadj ke rattcha aur sèwa\npaawe ke aur sarkar ke doesar dès ke saathe ke mehnat kari; ohi mehnat ek dès ka samaan aur\nkaren leike, sab djanne ke, paisedaar, samaadj ke aur sanskriti par hak dei, (ohi hak) djaun\ndjaroerat hai, kouno ke iddjat ke khatien aur apne banaawe ke, djaise oe maange hai, ke\nkhatien.\nAadhiaai 23\nSab koi ke hak hai, kaam kare ke khatien, ego kaam djaun maange kare, choene ke khatien aur\naccha haalat mê kaam kare ke aur bègar kaam rehe ke rattcha paawe ke.\nSab koi ke, beggar bhedbaw, hak hai barabar kaam khatien, barabar mandjuri pawe ke.\nSab manai, djaun kaam kare hai, hak hai accha aur bhalai ke madjuri par, djaun apan aur palwaar\nkhatien ego iddjatdari djindagi dei pai, aur djab le djaroerat pare hai, hak hai, doesar rakam\nke samaadj se rattcha par.\nSab koi ke hak hai, aapan mann aur karen ke rattcha khatien, ego union banaawe ke ki sadars\nbanne ke.\nAadhiaai 24\nSab koi ke hak hai aaram kare ke aur aapan accha samay bitawe ke hai, ehi baat mê har kaam\nsoch-samadj ke, chaahe samay se kare ke, aur samay se choetti paawe ke, madjuri ke saath.",
            "Image": "5f6e5604451fccaa0887275b1e49b833"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Aadhiaai 25\nSab koi ke hak hai, ego djindagi ki upái ke, djaun accha tandrusti ke khatien hai, aur aapan,\naur apne ke palwaar ke khatien, bhalaai ke khatien, èmman samadj-boedj ke rehe ke, ehi samaan:\nroti kapda, makaan, dawaai-itiyaadi aur djaroeratwala samaaj ke sanstha. Aur okrèn saat-saat\nsèwa ke hak, djab le bègar kaam-dhanda rahiye, bemaarie hoiye, langarai mê, wiedhwaan mê,\nboerhai mê aur djauntji djindagi ke djaroerat kamti pare hai, karen-bas haalat soeroe bhail\nhai, ki djepar oke bhi kuch madjburi raha.\nMai aur larka dekh-baar aur maddad pe ke hak hai. Sab larka, chaahe paida bhailèn ego biyaah\nmê, ki beyhre, ek rakam ke rattcha pai samaadj ke.\nAadhiaai 26\nSab koi siettcha ke hak hai; Ohi siettcha begar paisa bhare ke, pai sake hai; parhe-likhe ke\nsiettcha se, ‘chotta school’ se talak. Parhai-likhai ke, sab koi kare ke chaahín. Djaun hoenar-\nsikhe waale aur kaam sikhe waala school hai, sab koi ke khatien khoelal reh chaahe ke. Djaun\nkar paai, okrèn khatien barka siettcha khoelal chaahín rehe ke.\nSiettcha ke matlab hoi, apan man ekdam barhai kare ke, aur ‘insaan ke hak’ aurò ohi aadjádi\ndjaun reh ke chaahin, ieddjat dewe ke aur barhaawe ke khatien. Oho [siettcha] aage barhai,\nsamdjhaawat, sahe aur sanghat sab dès, jaat-paat aur alag dharm waala djhoend lagè djaun hai\naur Verenigde Naties ke karen shaant rakhe khatien, aage barhai. Mai-baap ke pehla hak hai,\ndjaun rakam ke siettcha choene ke, okrèn larkan khatien.\nAadhiaai 27\nSab koi ke hak hai, djab le maange hai, samaadj ke sanskriti aur kalakari se bhaaglewe hai, aur\ndjaun wídjyaan ke phal hai, ohi lewe ke.\nSab koi rattcha ke hak hai, djab kouno kuchoe widjyaan, likhal, ki kuchoe kalá ke kaam karies\nhai, ki banaais hai, tab oke ohi samaan aur ohi sòch-samadjh ke khatien, rattcha paawe ke\nchaahin.\nAadhiaai 28\nSab koi ke hak hai, ego sambandhi pe djaun soemmat sè hai aur djekar doesar des ke bhi iddjat\nkare hai. Ego sambandhi djaun sab hak aur aajádi djaun likhal hai ehi Kahna mê, saamne lai sake\nhai.\nAadhiaai 29\nSamaadj mê, sab koi ke kartab hai, djaun apne se kar ke chaahin aur ohi karen se, djab le kouno\nmaange hai, aapan man barhai ho sake hai;.\nEhi sab hak aur aadjádi djaun\nlikhal hai aur djaun banwaail\nhak aur aadjádi khatien djaun\naur acchai khaatien, djaun mê\nhai kouno ke, khalí ohi samaan oke rokh pai, djaun kanoen mê\nhai rattcha kare ke khatien, sab bole aur iddjat ke maaren, ohi\ndoesar manaai ke deil hai, aur djaun samaadj ke dharm, shaanth\nego choenal samaadj ke djaroerat hai.\nOhi hak aur aadjádi ke lewe aur dewe na mág hai, djab le ‘Verenigde Naties’ ke sòtch-bichaar\naur karen ke khatien na hai.\nAadhiaai 30\nKuch na, djaun likhal hai ehi Kahna mê, ohi rakam ke matlab hai, ki kouno dès, djhoend ki khalí\nego manai ke, oke lè kar sake hai aur kuchoe kar paawe hai djaun samadj-boedj ke ehi sab hak\naur aadjádi djaun èmmá likha hai, chaphrahai ke dhar kar paawe hai.",
            "Image": "b810252505f083d5c7515b61b5ded50e"
        }
    }
}
