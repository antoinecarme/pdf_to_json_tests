{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468385,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Aadmi ke hak ka Kahna, djaun sab manai djaun doeniya me rehe ke khatien\nhai.\n(10. December 1948)\nDec. 2013 - Translation: D. Mahangi\nReview: C. Mahangi / P. Jadoenath\nSoeroewaat\nBichaar kar ke, ki, ego apan ke iddjat aur ekahie aur ego basis hak ba,\nsab sansaar ke basis, aadjádi, niaai aur shaant hai, djaun doeniya mê\nhai.\nBichaar kar ke, ki djaun nietchai aur thokaráe hoige hai aadmi ke hak\nke, ohi bhi katthor-behwaar pais hai, djaun doeniya bhar ke insaan sab\ninsaan ke mann (bhi) mê òtna ghoesa lail hai, aur ego doeniya aaige hai\ndjaun mê ek aaadmi ke bole ke aur sòche ke aadjádi chaahín, aur dèrai\naur djaran mê koi ke na chaahin rehke, ohi rakam ke doeniya, sab aam\nmanai ke khatien, sab se barka samaan hai.\nBichaar kar ke, ki kanoen ke maaren aur okar taakat se, insaan ke hak\nrattchá karwail hai, kaahe ke aadmi hatyachári aur nietchai ke andhiaai\nke na uskái.\nBichaar kar ke, ki basis hai, dès ke bietch mê soemmat rehke chaahin aur\nsab dès aapan-aapan sanghat se rehe aur karobaar ke mel-djol ke karen.\nBichaar kar ke, ki ‘Verenigde Naties’ ke djanne, okrèn Chitti mê bole\nhai, ki oke biswaas hai, ohi hak mê, djaun insaan ki djindagi ke khatien\ndjaroerat maane hai, ek aadmi ke iddjat aur kimmat mê aur mard aur\nmeraroe ki barabar hak djaun hai, ohi (biswaas kar ke) bolies hai ki,\nsamaadj ke barháwat, aur djindagi ki oepai aur barka aadjádi mê, aage\nkari.\nBichaar kar ke, ki djaun dès\ndjabaan dees hai, ki oe sab,\nohoe djaun doeniya mê iddjat\naadjádi djaun djaroerat hai,\n‘Verenigde Naties’ ke djhoend hai, ohi\n‘Verenigde Naties’ ke saathe, kausis kari,\nsab aadmi ke hak ke chaahín howe ke, aur\nbarháwe ke.\nBichaar kar ke, ki ehi djabaan dewe ke aur sab kare ke khatien, soemmat\nsè rehke chaahín, ke ehi hak aur aadjádi ka matlab kountji hai.\nAb, ie sait, ohi khatien...\nSab ke assemblee,\nBole hai ki, ehi Kahna djaun sab insaan ke hak ke khatien hai, (ohi)\nsoemmat sè (bole hai ki) ego djaroerat ba, djaun sab log aur sab dès ke\npahunche ke chaahín, kaahe ke sab aadmi aur sab toekarra ke samaadj, ehi\nKahna, bègar chore ke, okrè man mê rakhe, aur samadj-boedj ke sikhai aur\nsiettcha leke ehi hak aur aadjádi, ke iddjat aage kari aur barháwai ke\nkaren leike, aapan dès mê aur doesar dès se, rattcha kari ekkrè\npahíchaane aur samdjhawal djaun soemmat sè howe hoi, ehi djoend ke",
            "Image": "4d82910639bf4db6fc1052a445d21b44"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "djannè mê bietch aur doesar djannè djaun rehe hai okrèn niyaai sè:\nAadhiaai 1\nSab djanne aadjádi aur barabar paidaa bhailèn, iddjat aur hak mê. Ohi\ndjanne ke lage sab ke samadj-boedj aur hierdaai hai aur doesare se sab\nsoemmat sè, djaane-maane ke chaahin.\nAadhiaai 2\nDjaun hak aur aadjádi djaun ehi kahna mê likhal hai, sab koi ke adhikaar\nba, bègàr djaun rakam ke bhedbhaw, chaahe djaun djaat, rang, chaahe\naadmi ki aurat, bhasa, dharm, chaahe politiek mê djaun bichaar rakhe,\ndjaun khan-dhaan, dhan, paidaai aur doesar bol-baal (ki aadar).\nAurò, koi fark na banni, (sab koi ehi adhikaar ke hak hai), lànti ke\nkaren se, niyaidhis ke karen se aur doesar desh ke bol-baal, djaun desh\nki ilaaka se kouno ke aapan bole hai, chaahín ohi dès aapan apne se\nraadj kare hai, ki doesar djanne ohi dès chalaawe hai aur ajaadi kamti\nhai.\nAadhiaai 3\nSab koi, apan ke djindagi, adjaadi aur soeratchit rehe ke hak hai. Sab\nkoi hak hai, apan ke djindagi ke moetaabik, apne mardji se, sòch-samadj\nke sadjaawe ke aur chalaawe ke.\nAadhiaai 4\nKauno kontraki ki goolami me na rakh kar sakal djaai. Kantraki aur\ngoolami sab roep mê, mienáhi hai.\nAadhiaai 5\nKoi na, kouno doesar ke karen se chhod paawe ke chaahin, na katthor aur\njaanwar niër aur bègar sahoer ke niër nietchai djai kar sake hai.\nAadhiaai 6\nSab koi, djaune ka ni kahaan rehe hai, kanoen ke aage, ke hak hai, ek\ninsaan ke roop mê pahichaan kar sakal djaai.\nAadhiaai 7\nSab manai, kanoen ke khatien barabar hai, aur bègar bhedbhaw sab koi ke\nhak hai, kanoeni rattcha pawe ke. Sab koi ke barabar rattcha paawe ke\naur bole ke hak hai, bhedbhaw aur sòch-samadj ke piechahre, ki koi rakam\nke rokaawat djaune ehi Kahna se na sehmat hai\nAadhiaai 8\nSab log ke hak hai, kanoen ke sahaare pe hak ba chaahín, Dès ke sarkar-\nniyaaidhis ke sanstha se, ohi karen se djaun habra howe hai basis-hak\nke, djaun kanoen dewe hai sab koi ke.\nAadhiaai 9",
            "Image": "490a392f87417f6e120b2f2c97a55d97"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Koi ke na chaahín so-so se, pakar hoi, dabaaw me rehe, ki dès-be-dès\nkare ke.\nAadhiaai 10\nSab koi, ek dam saamiel mê hak hai, ego satcha aur khoellam-khoella\nsoenái paawe ke, ego djaadj ke aage se djaunne apan mann ke satchai se\nkaam kare hai. Ehi haal, (djaadj) boli aur dekhi ke kekar koun-koun hak\nhai (sab koi ke), kekar kountji kare ke chaahien aur oe koun bole-\ngoeenahie karwaais hai.\nAadhiaai 11\nSab koi, djaune ego kharaabie ke khatien pakraan hai, ohi sab, kanoen ke\naankhie mê bekasoer hai, tab le okar kasurwaar kanoen se, aur niyaaidhis\nke maaren, khoelá mê, saamiel waalan ke saathe, na bòl bhail. Òmma oke\nsab djimáwári djaun okre satch bachaaw djaroerat hai, ohi pai oe.\nKoi ke na paai kasoer ego goenaah ke, djaune oe karies hai ego tem pe,\njab le dès aur doeniya ke kanoen mê oisan goenaah na bolal-likhal raha.\nAuro ego aur barka sadjaa na dei karsakal djaai, ohi sadjaa se djaun\nohoe tem pe, djab goenah karies raha, kanoen mê likhal raha.\nAadhiaai 12\nKoi doesarèn, na so-so bietch mê, kouno ke aapan gharweh mê, palwaar,\nghar, likhaat aur iddjat aur naam ke, aai pai . Djab kouno ehi chiedjwan\nke bietch mê aai, tab sab koi ke hak hai, kanoen ke oke rattcha par, ohi\n‘bietch me kudaai’ se.\nAadhiaai 13\nSab koi ke hak hai aapan man se djaahe, djaun djaga maange hai aur rehe\nhai sab dès ke simá mê.\nSab koi ke hak hai, sab dès se aur aapan okar dès se djaai-aai sake hai\nchore ke aur apan dès se laut ke aawe ke.\nAadhiaai 14\nSab koi ke hak hai, kouno ke sataawe maaren, doesar dès mê ghar khodje\nke aur sahaara paawe ke.\nDjab koi kanoen dwaara se saatail hai, kouno goenaah ke djaun des ke\nmaaren na raha, ki kouno karen ke djaune Verenigde Naties ki sòch se na\npatte hai, tab ehi hak, djaune oepra likhal hai, ohi na milli.\nAadhiaai 15\nSab koi hak hai aapan dès ke pahíchaan par.\nKoi na, so-so se, okar dès ke pahíchaan ke djabardasti chhien kar pawe\nhai. Koi ke na, òkar dès ke pahíchaan badalwaawe ke hak chhien kar pai.\nAadhiaai 16\nAadmi aur aurat, djaun barka hai aur biyaa kare ke oemar mielge hai, oke",
            "Image": "b1f32926cc4c0b5a941dc7bde584ebd9"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "bègar kouno oke rokhe ke, okar djaat-paat, rang-roep, dès ke pahíchaan,\nki dharm ke maaren, biyaa kare ke aur ghar-sansar basaawe ke hak hai.\nOeh sab ke barabar hak hai, biyaa kare mê, biyaah ke djindagi mê aur\nbatwaara mê.\nKouno khali biyaah kar pai, djab doenoe parani, djaun biyaah kari, mel-\ndjol ke biyaah maange kare hai.\nGhar-parani, sansaar, ego awas aur basis toekkara hai, aur oho, sansaar\naur dès se rattcha chaahe kare ke.\nAadhiaai 17\nSab koi, djaun okar apan djaidaad, rakhe ke hak hai; chaahe akele ki\nkouno ke saathe.\nDjab djaidaad hai kouno ke, tab na ho sake hai ki kouno doesarèn,\nbekaren se, okar djaaid chhien pai.\nAadhiaai 18\nSab koi ke hak hai, aapan sòch ke, bichare ke apan hierdaai mê, aur\naapan dharm par. Ehi hak ke mautabik bhi hai ki doesar dharm lei kar\nsake hai, djable koi maange badalwaawe hai okar dharm aur sòch-bichaar\nke, tab oke ohi hak aur aadjádi hai, kare ke. Chaahe akele ki chaahe\nsaamiel waalan ke saathè, chaahe ghare ki beyhre, okar dharam maane ke\naur samdjhaawe ke; poedja, práthna aur riti-riwaas kare ke hak hai.\nAadhiaai 19\nSab koi hak hai, bichaar rakhe ke aur bole ke djaun bichaar apan mann mê\nhai. Ehi hak ka matlab hai ki kouno ke aadjádi mê rakhe, djaun bichaar\napan mann mê hai, bègar kouno djabardasti kari doesar bichaar lewe ke.\nAuro bègar simá djaun bichaar aur djauntji maange djaane hai, kouno\nkhodj pai, milli aur dei pai media sè.\nAadhiaai 20\nSab koi ke hak hai, aadjádi mê, me saamiel hoi ke aur s(h)aant mê saath\naawe ke aur bhaithak kare ke.\nKoi na djabardasti karwai kouno doesar ke, saathè kouno samaadj djaawe\nke aur hiessa lewe ke.\nAadhiaai 21\nSab koi ke hak hai, aapan dès chalaawe ke, chaahe sidhaa apne se, ki\nchaahe kouno insaan se, djaun choenaige hai.\nSab koi ke, aapan dès me, barabar hak hai, sarkaar ke sèwa paawe ke.\nDjanta ke (h)iccha ke moetabiek, sarkar chale ke basis chaahe rehe ke,\nie djanta ka iccha chaahe samay-samay pe sattche choenaaw me aawe ke,\ndjaun mê sab djanne hak hai kouno choen paawe ke, chaahe aapan ke choene\nse, djaunhai koi na dekh pai or djaun barabar rakam satchai choene lai\nke hai.",
            "Image": "7237c72c05a8da53250cd9192826b7e7"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Aadhiaai 22\nSab koi, samaadj ke ego sadars hai, aur ohi ke roep mê, hak hai, samaadj\nke rattcha aur sèwa paawe ke aur sarkar ke doesar dès ke saathe ke\nmehnat kari; ohi mehnat ek dès ka samaan aur karen leike, sab djanne ke,\npaisedaar, samaadj ke aur sanskriti par hak dei, (ohi hak) djaun\ndjaroerat hai, kouno ke iddjat ke khatien aur apne banaawe ke, djaise oe\nmaange hai, ke khatien.\nAadhiaai 23\nSab koi ke hak hai, kaam kare ke khatien, ego kaam djaun maange kare,\nchoene ke khatien aur accha haalat mê kaam kare ke aur bègar kaam rehe\nke rattcha paawe ke.\nSab koi ke, beggar bhedbaw, hak hai barabar kaam khatien, barabar\nmandjuri pawe ke.\nSab manai, djaun kaam kare hai, hak hai accha aur bhalai ke madjuri par,\ndjaun apan aur palwaar khatien ego iddjatdari djindagi dei pai, aur djab\nle djaroerat pare hai, hak hai, doesar rakam ke samaadj se rattcha par.\nSab koi ke hak hai, aapan mann aur karen ke rattcha khatien, ego union\nbanaawe ke ki sadars banne ke.\nAadhiaai 24\nSab koi ke hak hai aaram kare ke aur aapan accha samay bitawe ke hai,\nehi baat mê har kaam soch-samadj ke, chaahe samay se kare ke, aur samay\nse choetti paawe ke, madjuri ke saath.\nAadhiaai 25\nSab koi ke hak hai, ego djindagi ki upái ke, djaun accha tandrusti ke\nkhatien hai, aur aapan, aur apne ke palwaar ke khatien, bhalaai ke\nkhatien, èmman samadj-boedj ke rehe ke, ehi samaan: roti kapda, makaan,\ndawaai-itiyaadi aur djaroeratwala samaaj ke sanstha. Aur okrèn saat-saat\nsèwa ke hak, djab le bègar kaam-dhanda rahiye, bemaarie hoiye, langarai\nmê, wiedhwaan mê, boerhai mê aur djauntji djindagi ke djaroerat kamti\npare hai, karen-bas haalat soeroe bhail hai, ki djepar oke bhi kuch\nmadjburi raha.\nMai aur larka dekh-baar aur maddad pe ke hak hai. Sab larka, chaahe\npaida bhailèn ego biyaah mê, ki beyhre, ek rakam ke rattcha pai samaadj\nke.\nAadhiaai 26\nSab koi siettcha ke hak hai; Ohi siettcha begar paisa bhare ke, pai sake\nhai; parhe-likhe ke siettcha se, ‘chotta school’ se talak. Parhai-likhai\nke, sab koi kare ke chaahín. Djaun hoenar-sikhe waale aur kaam sikhe\nwaala school hai, sab koi ke khatien khoelal reh chaahe ke. Djaun kar\npaai, okrèn khatien barka siettcha khoelal chaahín rehe ke.\nSiettcha ke matlab hoi, apan man ekdam barhai kare ke, aur ‘insaan ke\nhak’ aurò ohi aadjádi djaun reh ke chaahin, ieddjat dewe ke aur barhaawe",
            "Image": "77170b9e7342fb9557a37caad13115cb"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ke khatien. Oho [siettcha] aage barhai, samdjhaawat, sahe aur sanghat\nsab dès, jaat-paat aur alag dharm waala djhoend lagè djaun hai aur\nVerenigde Naties ke karen shaant rakhe khatien, aage barhai. Mai-baap ke\npehla hak hai, djaun rakam ke siettcha choene ke, okrèn larkan khatien.\nAadhiaai 27\nSab koi ke hak hai, djab le maange hai, samaadj ke sanskriti aur\nkalakari se bhaaglewe hai, aur djaun wídjyaan ke phal hai, ohi lewe ke.\nSab koi rattcha ke hak hai, djab kouno kuchoe widjyaan, likhal, ki\nkuchoe kalá ke kaam karies hai, ki banaais hai, tab oke ohi samaan aur\nohi sòch-samadjh ke khatien, rattcha paawe ke chaahin.\nAadhiaai 28\nSab koi ke hak hai, ego sambandhi pe djaun soemmat sè hai aur djekar\ndoesar des ke bhi iddjat kare hai. Ego sambandhi djaun sab hak aur\naajádi djaun likhal hai ehi Kahna mê, saamne lai sake hai.\nAadhiaai 29\nSamaadj mê, sab koi ke kartab hai, djaun apne se kar ke chaahin aur ohi\nkaren se, djab le kouno maange hai, aapan man barhai ho sake hai;.\nEhi sab hak aur aadjádi djaun hai kouno ke, khalí ohi samaan oke rokh\npai, djaun kanoen mê likhal hai aur djaun banwaail hai rattcha kare ke\nkhatien, sab bole aur iddjat ke maaren, ohi hak aur aadjádi khatien\ndjaun doesar manaai ke deil hai, aur djaun samaadj ke dharm, shaanth aur\nacchai khaatien, djaun mê ego choenal samaadj ke djaroerat hai.\nOhi hak aur aadjádi ke lewe aur dewe na mág hai, djab le ‘Verenigde\nNaties’ ke sòtch-bichaar aur karen ke khatien na hai.\nAadhiaai 30\nKuch na, djaun likhal hai ehi Kahna mê, ohi rakam ke matlab hai, ki\nkouno dès, djhoend ki khalí ego manai ke, oke lè kar sake hai aur kuchoe\nkar paawe hai djaun samadj-boedj ke ehi sab hak aur aadjádi djaun èmmá\nlikha hai, chaphrahai ke dhar kar paawe hai.",
            "Image": "7691d191df83a0b4bedaa56a51c16404"
        }
    }
}
