{
    "MetaData": {
        "Author": null,
        "Creation_Date": 1581471070,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0d91ffd16e71f8499538dd948f42cd96",
            "Index": 0,
            "Label": "1",
            "Size": [
                595.0,
                842.0
            ],
            "Text": "KO E TOHI FAKAHAHA FAKA’UNIVEESI ‘O E NGAAHI TOTONU ‘A E TANGATA\nTALATEU\nKo e me’a ‘i\nta’eue’ia ‘a\nha’a tangata\nmelino ‘i he\nhe mahino ko e ngeia fakaenatula pea mo e tatau mo\ne ngaahi totonu ‘a e kotoa ‘o e kau memipa ‘o e famili ‘o\nko e fakava’e ia ‘o e tau’ataina, fakamaau totonu mo e\nmamani,\nPeako e me’a ‘i he mahino ko hono li’ekina mo ta’efaka’apa’apa’i ‘a e\nngaahi totonu ‘a e tangata kuo iku ki he ngaahi ‘ulungaanga\nfakapapeliane ‘a ia na’a ne faka’ita’i ‘a e konisenisi ‘o e tangata pea\ntoki a’usia ‘a e mamani ‘oku tali fiefia ai ‘ehe fa’ahinga ‘o e tangata\n‘a e tau’ataina ‘o e lea, mo e tui faka’atamai pea mo e tau’ataina mei\nhe nofo tailiili mo e nofo tukuhausia ke nau hoko ko e tumutumu ia ‘o e\nfaka’amu ‘a e kakai fakalukufua,\nPeako e me’a ‘i he ta’etoeveiveiua ‘a e fiema’u, koe’uhi ke ‘oua na’a\ntoe kouna ‘a e tangata, ‘i ha’ane ‘aliaki faka’osi, ke ne ngaue’aki ‘a e\n‘ulungaanga angatu’u ke ne fakafepaki’i ‘aki ‘a e pule fakamalohi mo\nfakaaoao, ke malu’i ‘a e ngaahi totonu ‘a e tangata ‘aki ‘a e pule\nfakaleveleva ‘a e lao,\nPeako e me’a ‘i he fu’u fiema’u ke paotoloaki mo fakatupulekina ‘ a e\n‘ulungaanga fakakaume’a ‘i he vaha’a ‘o e ngaahi pule’anga,\nPeakoe’uhi kuo ‘osi hanga ‘e he kakai ‘o e Pule’anga Fakatahataha ‘o\nMamani ‘o toe fakamamafa’i ‘i hono Siate ‘a ‘enau tui ‘i he ngaahi\ntefito’i totonu ‘a e tangata, pea ‘i he ngeia mo e mahu’inga ‘o e mo’ui\n‘a e tokotaha kotoa pe, pea ‘i he tatau ‘a e ngaahi totonu ‘a e kakai\ntangata pea mo e kakai fefine, kuo nau tukupa ai ke nau paotoloaki ‘a e\nfakalakalaka fakasosiale ‘oku laka mo taimi mo e tukunga ‘o e mo’ui ‘oku\ntoe lelei ange ‘i he funga ‘o ha tau’ataina ‘oku toe falahi ange,\nPeakoe’uhi kuo tukupa ‘a e ngaahi Pule’anga Memipa ke nau ngaue\nfetokoni’aki mo e Pule’anga Fakatahataha ‘a Mamani ki hono paotoloaki\nfakamamani lahi ‘a e faka’apa’apa’i mo hono ngaue’aki ‘o e ngaahi totonu\n‘a e tangata mo e ngaahi tau’ataina tefito,\nPeakoe’uhi ‘e toki kavekavea’u ‘a e tukupa ni ‘okapau ‘e hu’ufa taha ‘a\ne a’usia ‘o e ngaahi totonu mo e ngaahi tau’ataina ni,\nKo ia ai kuo tu’utu’uni ‘e he\nFakataha Kakato ‘o e Pule’anga Fakatahataha ’a Mamani\nKo e\nTala Fakahaha Faka’univeesi ‘o e Totonu ‘a e Tangata ko ‘eni\nko e tukunga ngaue fakalukufua ma’ae kakai kotoa pea mo e kotoa ‘o e\nngaahi pule’anga, pea koe’uhi ‘oku fiema’u ‘a e tokotaha kotoa pe pea mo\ne katoa ‘o e ngaahi kupu ‘o e sosaieti, ‘i he’enau manatua ‘a e Tohi\nFakahaha ni, ke nau feinga ‘i he funga ‘o e ako’i mo e fakahinohino ke\npaotoloaki ‘a e faka’apa’apa’i ‘o e ngaahi totonu mo e ngaahi tau’ataina"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "9fff3061db30b9b0816828ffdf236be0",
            "Index": 1,
            "Label": "2",
            "Size": [
                595.0,
                842.0
            ],
            "Text": "ko ‘eni, pea ‘i ha founga fakaonopooni, fakalotofonua pe\nfakavaha’apule’anga ke fakapapau’i fakamamanilahi mo ta’eveiveiua hono\ntokangaekina’i mo ngaue’i kinautolu ‘i he vaha’a ‘o e kakai ‘o e ngaahi\nPule’anga Memipa pea ‘i he vaha’a ‘o e kakai ‘o e ngaahi vahe fonua ‘oku\nnau kei pule’i fakakolonia.\nKupu 1\nKo e kotoa ‘o ha’a tangata ‘oku fanau’i mai ‘oku tau’ataina pea tatau ‘i\nhe ngeia mo e ngaahi totonu. Na’e fakanaunau’i kinautolu ‘aki ‘a e\n‘atamai mo e konisenisi pea ‘oku totonu ke nau feohi ‘i he laumalie ‘o e\nnofo fakatautehina.\nKupu 2\n‘Oku ‘a e tokotaha kotoa pe ‘a e kotoa ‘o e ngaahi totonu mo e ngaahi\ntau’ataina kuo hiki ‘i he Tala Fakahaha ni ‘o ‘ikai ha fa’ahinga\nfakafaikehekehe’i ‘o tupunga he matakali, lanu, tangata pe fefine, lea,\ntui faka’otua, fakakaukau fakapolitikale pe fakakaukau ‘oku kehe,\ntupu’anga fakafonua pe fakasosiale, koloa, tu’unga ne fanau’i mai ki ai\npe ko ha fa’ahinga tu’unga pe.\n‘Ikai ko ia pe ka ‘e ‘ikai ha fakafaikehekehe’i ‘o makatu’unga ‘i ha\ntu’unga fakapolitikale, fakalao pe fakavaha’apule’anga ‘o e fonua pe\nvahe fonua ‘oku ha’u mei ai ‘a e taha ko ia ‘o tatau ai pe pe ‘oku\ntau’ataina, pule kehea, kolonia, pe ko ha fa’ahinga pule ‘oku ne\nfakangatangata ‘a e tau’ataina ‘a e fonua mo hono kakai.\nKupu 3\n‘Oku ‘a e tokotaha kotoa pe ‘a e totonu ke ne mo’ui, ke tau’ataina ‘a\n‘ene ngaue’aki hono taimi mo malu ‘a ‘ene mo’ui mo hono sino.\nKupu 4\n‘E ‘ikai ke ngofua ke nofo popula pe hopoate ha taha; kuopau ke ta’ofi\n‘a e nofo popula pea mo e fefakatau’aki ‘o e kau popula ‘i hono ngaahi\nfotunga kotoa pe.\nKupu 5\n‘E ‘ikai ke ngofua ke fakamamahi’i pe ngaahi kovi’i ha taha hange ha\nmonumanu, pe tautea’i mo tamalaki ‘i ha tukunga ta’e’ofa fau.\nKupu 6\n‘Oku ‘i ai ‘a e totonu ‘a e tokotaha kotoa pe ke lau mo tokangekina’i ‘i\nhe potu kotoa pe ko e tangata pe fefine, ‘i he ‘ao ‘o e lao.\nKupu 7\n‘Oku tatau ‘a e tokotaha kotoa pe ‘i he ‘ao ‘o e lao pea ‘oku ‘i ai ‘a\n‘ene totonu ‘o ta’efilifilimanako ke malu’i tatau ‘e he lao. ‘Oku tatau\n‘a e totonu ‘a e tokotaha kotoa pe ke malu’i mei ha fa’ahinga\nfilifilimanako ‘a ia ‘oku ne fakafe’atungia’i ai ‘a e Tala Fakahaha ni\npea mei ha fa’ahinga faka’ai’ai ke fakafilifilimanako’i pehee ni."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "315485ccab53c1b3432c19cd45aa8648",
            "Index": 2,
            "Label": "3",
            "Size": [
                595.0,
                842.0
            ],
            "Text": "Kupu 8\n‘Oku ‘i ai ‘a e totonu ‘a e tokotaha kotoa pe ki ha totongi huhu’i ‘oku\ntaau mei ha ngaahi fakamaau’anga fe’unga fakalotofonua koe’uhi ko ha\nngaue ta’etaau na’e fai ki ai ‘o fakafe’atungia’i e ngaahi tefito’i\ntotonu kuo foaki ma’ana ‘e he konisitutone pe ko e lao.\nKupu 9\n‘E ‘ikai ke ngofua ke puke pe fakahu pilisone ta’efakalao, tauhi\npilisone ta’efakalao pe fakahee’i ta’efakalao ha taha.\nKupu 10\n‘Oku ‘a e tokotaha kotoa pe ‘a e totonu tatau ki ha fakamaau’i ‘oku taau\nmo ‘ilo ki ai ‘a e kakai ‘i ha fakamaau’anga ‘oku tau’ataina mo\nta’efilifilimanako ‘a ‘ene ngaue ki hono fakapapau’i ‘a ‘ene ngaahi\ntotonu mo hono ngaahi ngafa pea pehe ki he ngaahi hia kuo faka’ilo kiai\n‘ehe pule’anga.\nKupu 11\n‘Oku ‘i ai ‘a e totonu ‘a e tokotaha kotoa pe kuo faka’ilo ‘ehe\npule’anga ki ha hia, ke ne tali tonuhia kae ‘oua kuo fakamo’oni’i\nta’eveiveiua ‘oku halaia ‘o fakatatau ki he lao ‘i ha hopo ‘oku ‘ilo ki\nai ‘a e kakai pea ne foaki kiate ia ‘a e ngaahi faingamalie kotoa pe\n‘oku fiema’u ke ne taukapo’i mo malu’i ia.\n‘E ‘ikai ke ngofua ke fakahalaia’i ha tokotaha na’e faka’ilo ‘ehe\npule’anga ki ha hia ‘o makatu’unga ‘i ha ngaue na’a ne fai pe ko ha\nngafa na’e ‘ikai ke ne fai ‘okapau na’e ‘ikai ke lau ko e hia ‘a e\n‘ulungaanga ni ‘i he ‘ao ‘o e lao fakalotofonua pe lao\nfakavaha’apule’anga ‘i he taimi ko ia na’e fakahoko ai ‘a e ‘ulngaanga\nni. Pea ‘e ‘ikai foki ke ngofua ke hilifaki ki ha tokotaha ha tautea\n‘oku mamafa ange ‘i he tautea na’e tuha mo e hia ni ‘i he taimi na’e\nfakahoko ai ‘a e ‘ulungaanga ni.\nKupu 12\n‘E ‘ikai ke ngofua ke fai ha kaunoa pe fakamalohi ta’efakalao ki ha\ntokotaha, ‘i ha’ane me’a fakafo’ituitui, pe ko hono famili, hono ‘api,\n‘ene fetu’utaki, pe ko hono fakamele’i hono langilangi mo hono ongoongo.\n‘Oku ‘i ai ‘a e totonu ‘a e tokotaha kotoa pe ke malu’i ia ‘ehe lao mei\nhe ngaahi kaunoa pe fakamalohi pehe ni.\nKupu 13\n‘Oku ‘i ai ‘a e totonu ‘a e tokotaha kotoa pe ke tau’ataina ‘a ‘ene\nfe’alu’aki mo ‘ene nofo ‘i loto ‘i he ngaahi kau-‘a-fonua ‘o e Pule’anga\ntakitaha.\n‘Oku ‘i ai ‘a e totonu ‘a e tokotaha kotoa pe ke fononga atu mei ha\nfonua pe, ‘o kau ai ‘a hono fonua, pea ke toe foki ki hono fonua.\nKupu 14"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "7b37b44603109e34b021fc4c3310b172",
            "Index": 3,
            "Label": "4",
            "Size": [
                595.0,
                842.0
            ],
            "Text": "‘Oku ‘i ai ‘a e totonu ‘a e tokotaha kotoa pe ke ne kumi pea ke ne ma’u\n‘i ha ngaahi fonua kehe ha hufanga mei hano fakatanga.\n‘E ‘ikai ke ngofua ke ngaue’aki ‘a e totonu ko ’eni ‘i ha ngaahi\nfaka’ilo ‘oku makatu’unga ta’eveiveiua mei ha ngaahi hia ‘oku ‘ikai\nfakapolitikale hono natula pe ko ha fa’ahinga ‘ulungaanga ‘oku\nfehangahangai pea mo e ngaahi taumu’a mo e ngaahi tefito’i mo’oni ‘o e\nPule’anga Fakatahataha ‘a Mamani.\nKupu 15\n‘Oku ‘i ai ‘a e totonu ‘a e tokotaha kotoa pe ke ne hoko ko e tangata’i\nfonua ’o ha fonua.\n‘E ‘ikai ke ngofua ke to’o ta’efakalao ‘a e totonu ‘a e tokotaha kotoa\npe ke ne hoko ko e tangata’i fonua ‘o ha fonua pe ko hano faka’ikai’i ‘a\n‘ene totonu ke liliu ‘a e fonua ‘oku fie tangata’i fonua ai.\nKupu 16\n‘Oku ‘i ai ‘a e totonu ‘a e tangata mo e fefine kotoa pe kuo ta’u motu’a\nfe’unga, ke mali pea fa’u famili ‘o ‘ikai fakangatangata tu’unga he\nmatakali, tangata’i pe fefine’i fonua pe tui fakalotu. ‘E tatau tofu pe\n‘a ‘ena ‘u totonu katoa ‘i he’ena mali, lolotonga ‘ena mali pea ’i ha\nvete ‘o ‘ena mali.\nKo e mali ‘e toki fakahoko pe ‘i ha felotoi tau’ataina mo kakato ‘a e\nongo me’a teu mali.\nKo e famili ko e ‘iuniti fakakulupu tefito mo fakaenatula ia ‘o e\nsosaieti pea ‘oku totonu ke malu’i ia ‘e he sosaieti pea mo e Pule’anga.\nKupu 17\n‘Oku ‘i ai ‘a e totonu ‘a e tokotaha kotoa pe ke ne ma’u koloa\nfakafo’ituitui pe ‘i ha founga fakakautaha mo ha ni’ihi kehe.\n‘E ‘ikai ke ngofua ke fa’ao ta’efakalao ha koloa ‘aha tokotaha.\nKupu 18\n‘Oku ‘i ai ‘a e totonu ‘a e tokotaha kotoa pe ki he tau’ataina ‘o e\nfakakaukau, konisenisi mo e tui fakalotu; ‘oku kau ‘i he totonu ni ‘a e\ntau’ataina ke liliu ‘a ‘ene tui fakalotu pe tui faka’atamai, pea mo e\ntau’ataina ‘i ha founga fakaeia pe ‘i ha fengaue’aki mo ha ni’ihi kehe,\n‘i ha founga ‘oku ‘ilo ki ai ‘a e kakai pe ‘oku fakafo’ituitui pe, ke ne\nfakae’a ‘a ‘ene tui lotu, pe ko ‘ene tui faka’atamai, ‘aki ‘a e akonaki,\nngaue, ouau pe fakamanatu.\nKupu 19\n‘Oku ‘i ai ‘a e totonu ‘a e tokotaha kotoa pe ki he tau’ataina ‘a ‘ene\nfaka’uhinga mo ‘ene lea; ‘oku kau ‘i he totonu ni ‘a e tau’ataina ke ne\npuke ma’u ki he‘ene faka’uhinga ‘o ta’euesia pea ke ne fekumi, ma’u mai\nmo tufaki atu ha ngaahi fakamatala mo e ngaahi fakakaukau ‘o fou ‘i he\nmitia ‘o tatau ai pe ki ha ngaahi ‘a vahevahe."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "0a64ac27ade0e12bcaad07eff3d7cc13",
            "Index": 4,
            "Label": "5",
            "Size": [
                595.0,
                842.0
            ],
            "Text": "Kupu 20\n‘Oku ‘i ai ‘a e totonu ‘a e tokotaha kotoa pe ke tau’ataina ‘ene kau ki\nha fakataha’anga pe kautaha ‘oku melino.\n‘E ‘ikai ke ngofua ke fakamalohi’i ha taha ke ne kau ki ha kautaha.\nKupu 21\n‘Oku ‘i ai ‘a e totonu ‘a e tokotaha kotoa pe ke ne kau ki he founga\n‘oku pule’i’aki hono fonua pe ko e pule’anga hono fonua ‘i ha founga\nfakahangatonu pe ‘oku fou ‘i ha kau fakafofonga na’e fili’i ‘i ha founga\ntau’ataina.\n‘Oku ‘i ai ‘a e totonu tatau ‘a e tokotaha kotoa pe ke ne ma’u\nfaingamalie mei ha sevesi pe ngaue ‘oku fakalele ‘e he pule’anga hono\nfonua.\nKo e loto ‘o e kakai ko e makatu’unga ia ‘o e mafai ‘o e pule’anga: ‘e\nfakaha ‘e he kakai honau loto ‘i ha fili lakanga ‘oku toutou fai pea\nta’eveiveiua ‘o ngaue’aki ‘a e founga fili ‘oku fakauuniveesi pea ‘oku\nne fakamahu’inga tatau tofu pe ‘a e tangata mo fefine pea ‘e fakahoko ia\n‘i ha founga ‘oku fakapuliki ai ‘a e fili fakafo’ituitui pe ‘i ha founga\nfili ‘oku tau’ataina tatau.\nKupu 22\nKoe’uhi ‘oku memipa ‘a e tokotaha kotoa pe ‘i he sosaieti, ‘oku ‘i ai ‘a\n‘ene totonu ke malu fakasosiale pea ‘oku ‘i ai ‘a ‘ene totonu ke ne\na’usia, ‘i he funga ‘o e feinga ‘a e pule’anga mo e fetokoni’aki\nfakavaha’apule’anga ‘o fakatatau ki he founga ‘oku fakalele ‘aki ‘a e\nPule’anga pea mo e koloa ‘a e Pule’anga, ‘a e ngaahi totonu\nfaka’ekonomika, fakasosiale mo anga fakafonua ‘oku ‘ikai malava ke\nli’aki koe’uhi ko hono ngeia pea mo hono fakatupulekina tau’ataina ‘a\nhono ‘ulungaanga, sino, ‘atamai mo e laumalie.\nKupu 23\n‘Oku ‘i ai ‘a\ntau’ataina ‘a\n‘oku taau pea\nmalava ke kei\ne totonu ‘a e tokotaha kotoa pe ke ne ngaue, ke ne fili\ne ngaue totongi ‘oku fie ngaue ai, ki ha ‘atakai fakangaue\nkau lelei ki ai pea ke malu’i mei he taimi ‘e ‘ikai ke kei\nngaue totongi ai.\n‘Oku ‘i ai ‘a e totonu ‘a e tokotaha kotoa pe ‘o ‘ikai\nfakafilifilimanako, ki he vahenga tatau mei he ngaue tatau.\n‘Oku ‘i ai ‘a e totonu ‘a e tokotaha ngaue kotoa pe ki ha vahenga ‘oku\ntotonu mo fe’unga ke ne lava ‘o fataki ha tu’unga mo’ui lelei ‘o’ona mo\nhono famili ‘oku taau mo e ngeia fakaetangata pea ke langolango ‘aki,\n‘oka feima’u, ha ngaahi founga fakamalumalu fakasosiale makehe.\n(4)‘Oku ‘i ai ‘a e totonu ‘a e tokotaha kotoa pe ke ne fokotu’u pea kene\nkau ki he ngaahi kautaha ‘iunioni ‘a e kau ngaue koe’uhi ke malu’i ‘ene\nngaahi totonu.\nKupu 24"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "af9b2b4d44397273712ecc575a2a5542",
            "Index": 5,
            "Label": "6",
            "Size": [
                595.0,
                842.0
            ],
            "Text": "‘Oku ‘i ai ‘a e totonu ‘a e tokotaha kotoa pe ke ne ma’u ha taimi malolo\nmo fakalelei ‘atamai ‘o kau ai mo e fakangatangata ‘o e ngaahi houa\nngaue pea ke ne toutou ma’u ha ngaahi ‘aho malolo mei he ngaue kae kei\nma’u vahenga pe.\nKupu 25\n‘Oku ‘i ai ‘a e totonu ‘a e tokotaha kotoa pe ki ha tukunga mo’ui ‘e\ntuha mo e mo’ui lelei mo e lelei ‘a’ana mo hono famili, ‘o kau atu ki ai\n‘a e me’atokoni, vala, fale nofo’anga, me’a fakafaito’o pea mo e ngaahi\ntauhi fakasosiale ‘e fiema’u, pea mo e totonu ke malu’i ia ‘i ha taimi\n‘e ‘ikai kei malava ‘o ngaue totongi ai, puke, faingatamaki fakaesino,\npekia ‘a e hoa, to’ulekeleka pe ko e ‘ikai ke ‘i ai ha ma’u’anga mo’ui\nkehe ‘i ha ‘atakai ‘oku ‘ikai ke ne mapule’i.\n‘Oku totonu ke fai ha tokanga mo e tokoni makehe ki he tu’unga ‘o e\nngaahi fa’ee mo e longa’i fanau. ‘Oku totonu ke malu’i fakasosiale ‘a e\nlonga’i fanau kotoa pe ‘o tatau ai pe pe ko e fanau mali pe fanau\ntu’utamaki.\nKupu 26\n‘Oku ‘i ai ‘a e totonu ‘a e tokotaha kotoa pe ke ne ako. Ko e ako ‘oku\ntotonu ke ta’etotongi ‘i he tu’unga ako lautohi pea mo e ngaahi tu’unga\nako tefito. ‘Oku totonu ke fakamalohi’i ‘a e ako lautohi. ‘Oku totonu ke\nfakafaingamalie’i ‘a e ako faka-tekinikale mo e ako faka-ngaue pea ko e\nako ‘oku ma’olunga ange ‘oku totonu ke tatau ‘a e faingamalie ki he\ntokotaha kotoa pe ke nau a’usia ‘o makatu’unga ‘i he lelei taha.\n‘Oku totonu ke fakataumu’a e ako ki he fakalakalaka fakalukufua ‘o e\n‘ulungaanga, sino, ‘atamai mo e laumalie ‘o e tangata pea mo hono\nfakaivi’i hono faka’apa’apa’i ‘o e ngaahi totonu ‘a e tangata mo e\nngaahi tau’ataina tefito. ‘Oku totonu ke ne patoloaki ‘a e femahino’aki,\nfekataki’aki mo e ‘ulungaanga fakakaume’a ‘i he vaha’a ‘o e ngaahi\npule’anga, ngaahi kulupu fakamatakali pe fakalotu pea ke ne fataki ‘a e\nngaahi ngaue ‘a e Pule’anga Fakatahataha ‘a Mamani ki hono tauhi ‘o e\nmelino.\n‘Oku ‘i ai ‘a e totonu ta’euesia ‘a e matu’a tauhi fanau ke nau fili’i\n‘a e founga mo e fa’ahinga ako ‘e ako’i ‘aki ‘enau fanau.\nKupu 27\n‘Oku ‘i ai ‘a e totonu tau’ataina ‘a e tokotaha kotoa pe ke ne kau atu\nki he to’onga mo’ui fakafonua tukufakaholo ‘a e komiuniti pea ke ne\nlaukau ‘i he ngaue fakamea’a mo fakasanisani pea ke ne ‘inasi ‘i he\nngaahi fakalakalaka fakasaienisi mo hono ngaahi ola lelei.\n‘Oku ‘i ai ‘a e totonu ‘a e tokotaha kotoa pe ke malu’i ‘ene ngaahi\ntotonu fakalaumalie mo fakamatelie tupu mei ha ngaue fakasaienisi,\nfakafa’utohi, ta’anga, hiva, kupesi fakamea’a na’a ne fa’u.\nKupu 28\n‘Oku ‘i ai ‘a e totonu ‘a e tokotaha kotoa pe ki he fatu’anga\nfakasosiale mo fakavaha’apule’anga ‘a ia te ne ma’u kakato ai ‘a e"
        },
        "6": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "aabf91bf2f52963c0b275823e8cad038",
            "Index": 6,
            "Label": "7",
            "Size": [
                595.0,
                842.0
            ],
            "Text": "ngaahi totonu mo e ngaahi tau’ataina kuo fokotu’u atu ‘i he Tohi\nFakahaha ni.\nKupu 29\n‘Oku ‘i ai ‘a e ngaahi ngafa ‘a e tokotaha kotoa pe ki he komiuniti ‘a\nia ko e ‘e malava ke fakalakalaka tau’ataina mo fakalukufua ai hono\n‘ulungaanga, sino, ‘atamai mo e laumalie.\n‘I he’ene ngaue ‘aki ‘ene ngaahi totonu mo ‘ene ngaahi tau’ataina kuopau\nke faipau ‘a e tokotaha kotoa ki he ngaahi fakangatangata kotoa pe ‘a ia\nkuo tu’utu’uni ‘e he lao koe’uhi ko hono malu’i ‘a e tu’unga ‘oku\ntokangaekina’i mo faka’ap’apa’i ‘aki ‘a e ngaahi totonu mo e ngaahi\ntau’ataina ‘o e kakai kehe pea ke a’usia ‘a e ngaahi fiema’u ‘oku taau\nmo e mo’ui fakalaumalie, uouongataha pea mo e lelei fakalukufua ‘a e\nsosaieti ‘oku temokalati.\n‘I hono ngaue’i ‘o e ngaahi totonu ni mo e ngaahi tau’ataina ni, ‘e\n‘ikai pea ‘e ‘ikai ke ngofua ke ngaue ‘aki ha founga ‘oku fehangahangai\nmo e ngaahi kaveinga mo e ngaahi tefito’i mo’oni ‘a e Pule’anga\nFakatahataha ‘a Mamani.\nKupu 30\n‘E ‘ikai ke ngofua ke faka’uhinga’i ha me’a ‘oku ‘asi ‘i he Tohi\nFakahaha ni ke taku ai ’oku ‘aha Pule’anga, kulupu pe ‘aha tangata\nfakafo’ituitui ha totonu ke ne kau ‘i ha fa’ahinga ngaue pe ke ne\nfakahoko ha ‘ulungaanga ‘oku fakataumu’a ki hano fakata’e’aonga’i ha\nkonga ‘o e ngaahi totonu mo e ngaahi tau’ataina kuo fokotu’u atu heni."
        }
    }
}
