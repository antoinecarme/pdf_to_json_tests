{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471102,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "KGOELETSO YA MAIPOLELO A ODIT·HABAT·ABA A DITSHWANELO TSA BOTHO\nPULAMADIBOGO\nGo ntse jalo gore kamogelo ya tlhago ya seriti le tekatekano le ditshwanelo tse di sa\namologanngweng tsa ditokololo tsotlhe tsa losika lwa motho ke motheo wa kgololosego, bosiamisi\nle kagiso mo lefatseng.\nGo ntse jalo gore go itlhokomolosa le go nyatsa ditshwanelo tsa botho go tlhotse ditiragalo tsa\nbolalome tse di šsakgaditseng maikutlo a batho mo tshimologong ya lefatshe le mo go lona batho\nba itumelelang kgololosego ya go bua le tumedi, le kgololosego mo go boifeng le go eletseng, di\ngoeleditswe jaaka dikeletso tse di kwa godimo tsa batho botlhe.\nGo ntse jalo gore go botlhokwa, fa motho a sa patelesege go tsaya tsela esele, jaaka ona mokgwa\nwa bofelo, go ema kgatlhanong le bagagapa le kgatelelo, gore ditshwanelo tsa botho di\nsirelediwe ke puso ya molao.\nGo ntse jalo gore go botlhokwa go tsweletsa kgolo ya dikgalologano tsa botsalano fa gare ga\nditšhaba.\nGo ntse jalo gore Ditšhaba Kopano ka Lokwalo lo, ba tiiseditse tumelo ya bona mo motheong wa\nditshwanelo tsa botho, mo seriting le botlhokwa jwa botho jwa motho le mo tekatekanong ya\nditshwanelo tsa banna le basadi, mme ba ikemiseditse go tsweletsa kgatelopele mo matshelong a\nbatho le maemo a a botoka a botshelo mo kgololosegong e e anameng.\nGo ntse jalo gore Dinaga tse e leng Ditokololo di ineetse ka tirisanommogo le Ditšhaba Kopano\ngo fitlhelela tsweletso ya tlotlo le tshegetso ya boditšhabatšhaba ya ditshwanelo tsa botho le\nmetheo ya dikgololosego.\nGo ntse jalo gore go a tlhaloganyesega gore ditshwanelo le dikgololosego tse, di botlhokwa\nthata mo tiragatsong ya bojotlhe ya maineelo a.\nJAANONG KA JALO,\nKokoano Kakaretso\nE goeletsa Maipolelo a, a Boditšhabatšhaba a Ditshwanelo tsa Botho jaaka selekanyo sa\nphitlhelelo sa gale mo bathong botlhe le mo ditšhabeng tsotlhe, go fitlhelela fa motho mongwe\nle mongwe le sethwe sengwe le sengwe sa loago, ka go tsaya Maipolelo a tsia, di tla\nkgaratlhelang ka go ruta le kgodiso go tsweletsa tlotlo ya ditshwanelo le dikgololosego tse, le\nka dikgato dingwe tsa tswelelopelo mo setšhabeng le ditšhabatšhabeng, go boloka kamogelo le\ntshegetso ya boditšhabatšhaba le tiragatso ya tsona, mo sebeding sa batho ba e leng Maloko a\nDinaga ka boona le mo bathong ba dikgaolo tse di welang mo taolong ya bona.\nAretikele 1\nBatho botlhe ba tsetswe ba gololosegile le go lekalekana ka seriti le ditshwanelo. Ba abetswe\ngo akanya le maikutlo, mme ba tshwanetse go direlana ka mowa wa bokaulengwe.\nAretikele 2\nMongwe le mongwe o na le tetla mo ditshwanelong le mo dikgololosegong tsotlhe tse di\ntlhagisitsweng mo Maipolelong a, kwa ntle ga pharologanyo epe, jaaka ya semorafe, mmala, bong,\npuo, tumelo, sepolotiki kgotsa, kakanyo esele, boagi kgotsa tlhago ya lotso, thoto, botsalo,\nkgotsa boemo bongwe.\nGape, ga go pharologanyo epe e e tla dirwang ka ntlha ya boemo ba sepolitiki, ba bolaodi kgotsa\nba boditšhabatšhaba ba naga kgotsa kgaolo e motho a tswang kwa go yona, go sa kgathalesege gore\na e ikemetse, e abilwe, ga e ipuse kgotsa e mo tekanyetsong nngwe ya boipuso.\nAretikele 3\nMongwe le mongwe o na le tshwanelo ya botshelo, boithatelo le tshireletsego ya botho.\nAretikele 4\nGa go ope yo o tla tshwarwang mo bokgobeng kgotsa botlhankeng; bokgoba le kgwebo ka makgoba di\ntla ilediwa mo mekgweng yotlhe ya tsona.\nAretikele 5\nGa go ope yo o tla bogisiwang kgotsa go sotlwa ka mokgwa o e seng wa setho kgotsa go tsholwa\nkgotsa go otlhaiwa ka mokgwa o o nyenyefatsang.",
            "Image": "622b02bb4bdeaee5682a95814a9e72f4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Aretikele 6\nMongwe le mongwe o na le tshwanelo go amogelwa gongwe le gongwe jaaka motho fa pele ga molao.\nAretikele 7\nBotlhe ba a lekana fa pele ga molao mme ba na le tetla kwa ntle ga tlhotlhololo go\ntshireletsego e e lekanang ya molao. Botlhe ba na le tetla e e lekanang ya tshireletsego\nkgatlhanong le tlhotlhololo nngwe le nngwe e e leng kgatlhanong le Maipolelo a, le kgatlhanong\nle thotloetso ya tlhotlhololo yo mothale o o ntseng jalo.\nAretikele 8\nMongwe le mongwe o na le tshwanelo ya tshiamelo e e tletseng ya kgotlakatlholo ya bosetšhaba e\ne nang le bokgoni ka ntlha ya ditiro tse di kgatlhanong le ditshwanelo tsa motheo tse a di\nneilweng ke moloatheo kgotsa ke molao.\nAretikele 9\nGa go ope yo o ka tshwarwang, a tlhatlhelwa kgotsa a kobiwa ntle le lebaka le le utlwalang.\nAretikele 10\nMongwe le mongwe o na le tekatekano e e tletseng ya tsheko e e siameng ya botlhe e e\ntsamaisiwang ke kgotlakatlholo e e ikemetseng le e e sa tlhotlhololeng mo go thlotlhomiseng ga\nditshwanelo le ditlamego tsa gagwe kgotsa kotlhao nngwe le nngwe ya bosenyi kgatlhanong nae.\nAretikele 11\nMongwe le mongwe yo o bonwang molato wa tlolamolao o na le tshwanelo ya go tsewa a se molato go\nfitlhelela a bonwa molato go ya ka fa molaong mo kgotlatshekelong ya botlhe e mo go yona a\nntseng le ditsholofetso tse di maleba le go itshireletsa ga gagwe.\nGa go na ope yo o tla bonwang molato wa tlolomolao nngwe le nngwe ka ntlha ya tiro nngwe kgotsa\ntlogelo nngwe e e neng e se tlolomolao, mo molaong wa bosetšhaba kgotsa wa boditšhabatšhaba, ka\nnako e e neng e dirwa. Le gona kotlhao e e bokete ga e ne e dirwa, go na le e e maleba e e neng\ne ka dirwa ka nako e tlolomolao e neng e dirwa.\nAretikele 12\nGa go na ope yo go tla sunngwang nko ntle le molao mo sephiring, lelapeng, ntlong kgotsa\nmakwalo a gagwe kgotsa tlhaselo yo tlotlo le serodumo sa gagwe. Mongwe le mongwe o na le\ntshwanelo ya tshireletso ya molao kgatlhanong le tsunyonko le ditlhaselo tsa mothale o ntseng\njalo.\nAretikele 13\nMongwe le mongwe o na le tshwanelo ya kgololosego ya motsamao le bonno me melelwaneng yo naga\nnngwe le nngwe.\nMongwe le mongwe o na le tshwanelo ya go tswa mo nageng nngwe le nngwe, go akaretsa le ya\ngaabo, le go boela kwa nageng ya gaabo.\nAretikele 14\nMongwe le mongwe o na le tshwanelo ya go batla le go itumelela botshabi ba go sekisiwa kwa\ndinageng tse dingwe.\nTshwanelo e, ga e ne e diragadiwa mo mabakeng a ditshekiso tse di leng le melato e e seng ya\nsepolitiki kgotsa go tswa mo ditirong tse di leng kgatlhanong le maikaelelo le meono ya\nDitšhaba Kopano.\nAretikele 15\nMongwe le mongwe o na le tshwanelo ya boagi.\nGa go ope yo o tla iletswang ntle le lebaka boagi jwa gagwe kgotsa go iletswa tshwanelo ya go\nfetola boagi jwa gagwe.\nAretikele 16\nBanna le basadi ba dingwaga tse di lekanang, kwa ntle le tekanyetso epe e e mabapi le bomorafe,\nboagi kgotsa tumelo ba na le tetla ya go nyala le go aga lelapa. Ba na le tetla ya ditshwanelo\ntse di lekanang mabapi le tsa lenyalo, mo lenyalong le mo phatlalalong ya lona.",
            "Image": "b327cc4393a8469b65bad0496f2b4d27"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Go tla tsenwa fela mo nyalanong ka tetla e e gololosegileng le e e tletseng ya bobedi jo bo\nikaelelang go nyalana.\nLelapa ke bongwefela jwa setlhopha jwa tlhago le motheo wa loago mme le na le tetla ya\ntshireletso ya baagi le Puso.\nAretikele 17\nMongwe le mongwe o na le tshwanelo ya go nna le thoto a le nosi kgotsa a e tlhakanetse le ba\nbangwe.\nGa go ope yo o tla tseelwang thoto ntle le lebaka.\nAretikele 18\nMongwe le mongwe o na le tshwanelo ya kgololosego ya kakanyo, maikutlo le bodumedi, tshwanelo\ne, e akaretsa kgololosego ya go fetola bodumedi kgotsa tumelo ya gagwe, le kgololosego, ya fa a\nle nosi kgotsa mo kgobokanong le ba bangwe le mo phatlalatseng kgotsa mo sephiring, go\ntsweletsa bodumedi kgotsa tumelo ya gagwe ka thuto, tiragatso, kobamelo le tshegetso.\nAretikele 19\nMongwe le mongwe o na le tshwanelo ya kgololosego ya mogopolo le tlhagiso‐maikutlo. Tshwanelo\ne, e akaretsa kgololosego ya go nna le mogopolo ntle le tshunyonko, le go batla, go amogela le\ngo fetisa tshedimosetso le dikakanyo ka bophasalatsi bongwe le bongwe, go sa kgathalelwe\nmelelwane.\nAretikele 20\nMongwe le mongwe o na le tshwanelo ya kgololosego ya kokoano ya kagiso le kgolagano.\nGa go ope yo o ka patelediwang go nna leloko la mokgatlho.\nAretikele 21\nMongwe le mongwe o na le tswhanelo ya go nna le seabe mo mmusong wa naga ya gaabo, ka\ntlhamalalo kgotsa ka baemedi ba ba itlhophetsweng ka kgololosego.\nMongwe le mongwe o na le tshwanelo ya phitlhelelo e e lekalekanang go ditirelo tsa puso mo\nnageng ya gaabo.\nThato ya batho ke ona motheo wa bothati jwa puso; se, se tla tlhagisiwa ka ditlhopho tsa nako\nle nako tsa boammaaruri, tse di tla bong e le tsa boditshabatshaba mme di tla tshwarwa ka boutu\nya sephiri kgotsa ka dithulaganyo dingwe tse di lekalekanang le tse di gololosegileng tsa go\nbouta.\nAretikele 22\nMongwe le mongwe jaaka tokololo ya baagi, o na le tshwanelo ya tshireletso ya baagi mme o na le\ntetla ya temogo ka maiteko a bosetšhaba le tirisanommogo ya boditšhabatšhaba le go ya ka\nthulaganyo le metswedi ya Naga nngwe le nngwe, ya ditshwanelo tse di sa amologanngweng tsa\nekonomi, boagi le setso mo seriting sa gagwe le kgolo e e gololosegileng ya botho jwa gagwe.\nAretikele 23\nMongwe le mongwe o na le tshwanelo ya go dira, mo go itlhopheleng go go gololosegileng ga\nbothapi, gmaemo a a botoka le a bosiami a tiro le go sirelediwa kgatlhanong le botlhokatiro.\nMongwe le mongwe, ntle le tlhotlhololo epe, o na le tshwanelo ya tuelo e e lekalekanang le\ntiro.\nMongwe le mongwe yo o dirang o na le tshwanelo ya moputso siameng le o o tshwanetseng, o o mo\nnetefaletsang mmogo le ba lelapa la gagwe botshelo jo bo tshwaneleng seriti sa botho, le go\nokediwa, fa go tlhokega, ka mekgwa ya tshireletso ya baagi.\nMongwe le mongwe o na le tshwanelo go bopa le go nna leloko la mokgatlho wa badiri go sireletsa\ndikgatlhego tsa gagwe.\nAretikele 24\nMongwe le mongwe o na le tshwanelo ya go ikhutsa le go phuthologa, go akarediwa diura tse di\nlekanyeditsweng tsa go dira le malatsi a a duelelwang a khunologo mo motlheng mongwe.\nAretikele 25",
            "Image": "cd42963319d600b770f701e8767bb90a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mongwe le mongwe o na le tshwanelo go maemo a botshelo a a lekaneng pholo le boitekanelo jwa\ngagwe le ba lelapa la gagwe, go akarediwa dijo, diaparo, ntlo le tlamelo ya melemo le ditirelo\ntsa baagi tse di botlhokwa, le tshwanelo ya tshireletsego mo lebakeng la go sa thapiwe,\nbolwetse, kgolafalo, botlhologadi, botsofe kgotsa go tlhoka go itsetsepela mo mabakeng a a seng\nmo taolong ya gagwe.\nBosadi le bongwana bo na le tetla ya tlhokomelo e e kgethegileng le thuso. Bana botlhe, ba\ntsetswe mo lenyalong kgotsa kwa ntle ga lenyalo, ba tla itumelela tshireletso ya loago e e\ntshwanang.\nAretikele 26\nMongwe le mongwe o na le tshwanelo ya thuto. Thuto e tla nna e e sa duelelweng, bonnye mo\ndikgatong tsa tshimologo le tsa motheo. Thuto ya Tshimologo e tla nna ya pataletso. Thuto ya\nThekenikale le ya phorofešene e tla tlamelwa ka kakaretso, mme thuto e e kwa godimo e tla\ntlamelwa ka go lekalekana go botlhe go ya ka tlhokego.\nThuto e tla lebisiwa mo kgodisong e e tletseng ya botho jwa motho, le mo go tiiseng tlotlo ya\nditshwanelo tsa botho le metheo ya dikgololosego. E tla tsweletsa go tlhaloganya, go\nitshokelana le botsalano mo ditšhabeng tsotlhe, ditlhopa tsa semorafe kgotsa tsa bodumedi, mme\ne tla tsweletsa ditiro tsa Ditšhaba Kopano tsa go tshegetsa kagiso.\nBatsadi ba na le tshwanelo ya pele ya go tlhopa mofuta wa thuto o o tla newang bana ba bone.\nAretikele 27\nMongwe le mongwe o na le tshwanelo ya go nna le seabe ka kgololosego mmo botshelong jwa setso\njwa baagi, go itumelela botaki le go refosanya tswelelo ya bonetetsi le maungo a bona.\nMongwe le mongwe o na le tshwanelo ya tshireletso ya dikgatlhego tsa botho le dithoto go tswa\ndikungweng tsa bonetetsi, bokwadi kgotsa botaki tse e leng mokwadi wa tsona.\nAretikele 28\nMongwe le mongwe o na le tetla go tolamo ya loago le ya boditšhabatšhaba e mo go yona\nditshwanelo le dikgololosego tse di tlhagisitweng mo Maipulelong a di ka diragadiwang ka\nbatlalo.\nAretikele 29\nMongwe le mogwe o na le ditiro mo baaging tse ena ka nosi a nang le bokgoni jo bo tletseng jwa\nkgolo ya botho jwa gagwe.\nMo go diragatseng ditshwanelo le dikgololosego tsa gagwe, mongwe le mongwe o tla laolwa fela ke\nditekanyetso jaaka go tlhomamisiwa ke molao mo mabakeng fela a go sireletsa kamogelo le tlotlo\nya ditshwanelo le dikgololosego tsa ba bangwe le tsa go fitlhelela ditlhokego tse di siameng\ntsa botho, tolamo go botlhe le boitekanelo ka kakaretso mo loagong lwa temokerasi.\nDitshwanelo le dikgololosego tse ga di ne di diragatswa ka mokgwa o sele kgatlhanong le\nmaikaelelo le meono ya Ditšhaba Kopano.\nAretikele 30\nGa go sepe mo Maipolelong a, se se tshwanetseng go ranolwa jaaka se se kaeleng Naga nngwe le\nnngwe, setlhopa kgotsa motho tshwanelo nngwe go nna mo tiragatsong ya tiro nngwe kgotsa go dira\ntiro nngwe e maikaelelo a yona e leng go senya nngwe ya ditshwanelo le dikgololosego tse di\ntlhagisitsweng mo.",
            "Image": "faa336b312e3d8b4ec6229c409b60792"
        }
    }
}
