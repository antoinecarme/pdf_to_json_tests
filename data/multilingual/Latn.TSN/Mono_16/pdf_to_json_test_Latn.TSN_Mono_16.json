{
    "MetaData": {
        "Author": null,
        "Creation_Date": 1581471120,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "96ab2e1e53aaf5289489ef2a4467f02b",
            "Index": 0,
            "Label": "1",
            "Size": [
                595.0,
                842.0
            ],
            "Text": "KGOELETSO YA MAIPOLELO A ODIT·HABAT·ABA A DITSHWANELO TSA BOTHO\nPULAMADIBOGO\nGo ntse jalo gore kamogelo ya tlhago ya seriti le tekatekano le\nditshwanelo tse di sa amologanngweng tsa ditokololo tsotlhe tsa losika\nlwa motho ke motheo wa kgololosego, bosiamisi le kagiso mo lefatseng.\nGo ntse jalo gore go itlhokomolosa le go nyatsa ditshwanelo tsa botho go\ntlhotse ditiragalo tsa bolalome tse di šsakgaditseng maikutlo a batho mo\ntshimologong ya lefatshe le mo go lona batho ba itumelelang kgololosego\nya go bua le tumedi, le kgololosego mo go boifeng le go eletseng, di\ngoeleditswe jaaka dikeletso tse di kwa godimo tsa batho botlhe.\nGo ntse jalo gore go botlhokwa, fa motho a sa patelesege go tsaya tsela\nesele, jaaka ona mokgwa wa bofelo, go ema kgatlhanong le bagagapa le\nkgatelelo, gore ditshwanelo tsa botho di sirelediwe ke puso ya molao.\nGo ntse jalo gore go botlhokwa go tsweletsa kgolo ya dikgalologano tsa\nbotsalano fa gare ga ditšhaba.\nGo ntse jalo gore Ditšhaba Kopano ka Lokwalo lo, ba tiiseditse tumelo ya\nbona mo motheong wa ditshwanelo tsa botho, mo seriting le botlhokwa jwa\nbotho jwa motho le mo tekatekanong ya ditshwanelo tsa banna le basadi,\nmme ba ikemiseditse go tsweletsa kgatelopele mo matshelong a batho le\nmaemo a a botoka a botshelo mo kgololosegong e e anameng.\nGo ntse jalo gore Dinaga tse e leng Ditokololo di ineetse ka\ntirisanommogo le Ditšhaba Kopano go fitlhelela tsweletso ya tlotlo le\ntshegetso ya boditšhabatšhaba ya ditshwanelo tsa botho le metheo ya\ndikgololosego.\nGo ntse jalo gore go a tlhaloganyesega gore ditshwanelo le dikgololosego\ntse, di botlhokwa thata mo tiragatsong ya bojotlhe ya maineelo a.\nJAANONG KA JALO,\nKokoano Kakaretso\nE goeletsa Maipolelo a, a Boditšhabatšhaba a Ditshwanelo tsa Botho jaaka\nselekanyo sa phitlhelelo sa gale mo bathong botlhe le mo ditšhabeng\ntsotlhe, go fitlhelela fa motho mongwe le mongwe le sethwe sengwe le\nsengwe sa loago, ka go tsaya Maipolelo a tsia, di tla kgaratlhelang ka\ngo ruta le kgodiso go tsweletsa tlotlo ya ditshwanelo le dikgololosego\ntse, le ka dikgato dingwe tsa tswelelopelo mo setšhabeng le\nditšhabatšhabeng, go boloka kamogelo le tshegetso ya boditšhabatšhaba le\ntiragatso ya tsona, mo sebeding sa batho ba e leng Maloko a Dinaga ka\nboona le mo bathong ba dikgaolo tse di welang mo taolong ya bona.\nAretikele 1\nBatho botlhe ba tsetswe ba gololosegile le go lekalekana ka seriti le\nditshwanelo. Ba abetswe go akanya le maikutlo, mme ba tshwanetse go\ndirelana ka mowa wa bokaulengwe."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "20928e0b1673135900132291e747db63",
            "Index": 1,
            "Label": "2",
            "Size": [
                595.0,
                842.0
            ],
            "Text": "Aretikele 2\nMongwe le mongwe o na le tetla mo ditshwanelong le mo dikgololosegong\ntsotlhe tse di tlhagisitsweng mo Maipolelong a, kwa ntle ga pharologanyo\nepe, jaaka ya semorafe, mmala, bong, puo, tumelo, sepolotiki kgotsa,\nkakanyo esele, boagi kgotsa tlhago ya lotso, thoto, botsalo, kgotsa\nboemo bongwe.\nGape, ga go pharologanyo epe e e tla dirwang ka ntlha ya boemo ba\nsepolitiki, ba bolaodi kgotsa ba boditšhabatšhaba ba naga kgotsa kgaolo\ne motho a tswang kwa go yona, go sa kgathalesege gore a e ikemetse, e\nabilwe, ga e ipuse kgotsa e mo tekanyetsong nngwe ya boipuso.\nAretikele 3\nMongwe le mongwe o na le tshwanelo ya botshelo, boithatelo le\ntshireletsego ya botho.\nAretikele 4\nGa go ope yo o tla tshwarwang mo bokgobeng kgotsa botlhankeng; bokgoba\nle kgwebo ka makgoba di tla ilediwa mo mekgweng yotlhe ya tsona.\nAretikele 5\nGa go ope yo o tla bogisiwang kgotsa go sotlwa ka mokgwa o e seng wa\nsetho kgotsa go tsholwa kgotsa go otlhaiwa ka mokgwa o o nyenyefatsang.\nAretikele 6\nMongwe le mongwe o na le tshwanelo go amogelwa gongwe le gongwe jaaka\nmotho fa pele ga molao.\nAretikele 7\nBotlhe ba a lekana fa pele ga molao mme ba na le tetla kwa ntle ga\ntlhotlhololo go tshireletsego e e lekanang ya molao. Botlhe ba na le\ntetla e e lekanang ya tshireletsego kgatlhanong le tlhotlhololo nngwe le\nnngwe e e leng kgatlhanong le Maipolelo a, le kgatlhanong le thotloetso\nya tlhotlhololo yo mothale o o ntseng jalo.\nAretikele 8\nMongwe le mongwe o na le tshwanelo ya tshiamelo e e tletseng ya\nkgotlakatlholo ya bosetšhaba e e nang le bokgoni ka ntlha ya ditiro tse\ndi kgatlhanong le ditshwanelo tsa motheo tse a di neilweng ke moloatheo\nkgotsa ke molao.\nAretikele 9\nGa go ope yo o ka tshwarwang, a tlhatlhelwa kgotsa a kobiwa ntle le\nlebaka le le utlwalang.\nAretikele 10\nMongwe le mongwe o na le tekatekano e e tletseng ya tsheko e e siameng\nya botlhe e e tsamaisiwang ke kgotlakatlholo e e ikemetseng le e e sa"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "090a3a3566364ee04e35cf994e5c7d83",
            "Index": 2,
            "Label": "3",
            "Size": [
                595.0,
                842.0
            ],
            "Text": "tlhotlhololeng mo go thlotlhomiseng ga ditshwanelo le ditlamego tsa\ngagwe kgotsa kotlhao nngwe le nngwe ya bosenyi kgatlhanong nae.\nAretikele 11\nMongwe le mongwe yo o bonwang molato wa tlolamolao o na le tshwanelo ya\ngo tsewa a se molato go fitlhelela a bonwa molato go ya ka fa molaong mo\nkgotlatshekelong ya botlhe e mo go yona a ntseng le ditsholofetso tse di\nmaleba le go itshireletsa ga gagwe.\nGa go na ope yo o tla bonwang molato wa tlolomolao nngwe le nngwe ka\nntlha ya tiro nngwe kgotsa tlogelo nngwe e e neng e se tlolomolao, mo\nmolaong wa bosetšhaba kgotsa wa boditšhabatšhaba, ka nako e e neng e\ndirwa. Le gona kotlhao e e bokete ga e ne e dirwa, go na le e e maleba e\ne neng e ka dirwa ka nako e tlolomolao e neng e dirwa.\nAretikele 12\nGa go na ope yo go tla sunngwang nko ntle le molao mo sephiring,\nlelapeng, ntlong kgotsa makwalo a gagwe kgotsa tlhaselo yo tlotlo le\nserodumo sa gagwe. Mongwe le mongwe o na le tshwanelo ya tshireletso ya\nmolao kgatlhanong le tsunyonko le ditlhaselo tsa mothale o ntseng jalo.\nAretikele 13\nMongwe le mongwe o na le tshwanelo ya kgololosego ya motsamao le bonno\nme melelwaneng yo naga nngwe le nngwe.\nMongwe le mongwe o na le tshwanelo ya go tswa mo nageng nngwe le nngwe,\ngo akaretsa le ya gaabo, le go boela kwa nageng ya gaabo.\nAretikele 14\nMongwe le mongwe o na le tshwanelo ya go batla le go itumelela botshabi\nba go sekisiwa kwa dinageng tse dingwe.\nTshwanelo e, ga e ne e diragadiwa mo mabakeng a ditshekiso tse di leng\nle melato e e seng ya sepolitiki kgotsa go tswa mo ditirong tse di leng\nkgatlhanong le maikaelelo le meono ya Ditšhaba Kopano.\nAretikele 15\nMongwe le mongwe o na le tshwanelo ya boagi.\nGa go ope yo o tla iletswang ntle le lebaka boagi jwa gagwe kgotsa go\niletswa tshwanelo ya go fetola boagi jwa gagwe.\nAretikele 16\nBanna le basadi ba dingwaga tse di lekanang, kwa ntle le tekanyetso epe\ne e mabapi le bomorafe, boagi kgotsa tumelo ba na le tetla ya go nyala\nle go aga lelapa. Ba na le tetla ya ditshwanelo tse di lekanang mabapi\nle tsa lenyalo, mo lenyalong le mo phatlalalong ya lona.\nGo tla tsenwa fela mo nyalanong ka tetla e e gololosegileng le e e\ntletseng ya bobedi jo bo ikaelelang go nyalana."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a8e2169c934cbcd7fb3e749aea663b06",
            "Index": 3,
            "Label": "4",
            "Size": [
                595.0,
                842.0
            ],
            "Text": "Lelapa ke bongwefela jwa setlhopha jwa tlhago le motheo wa loago mme le\nna le tetla ya tshireletso ya baagi le Puso.\nAretikele 17\nMongwe le mongwe o na le tshwanelo ya go nna le thoto a le nosi kgotsa a\ne tlhakanetse le ba bangwe.\nGa go ope yo o tla tseelwang thoto ntle le lebaka.\nAretikele 18\nMongwe le mongwe o na le tshwanelo ya kgololosego ya kakanyo, maikutlo\nle bodumedi, tshwanelo e, e akaretsa kgololosego ya go fetola bodumedi\nkgotsa tumelo ya gagwe, le kgololosego, ya fa a le nosi kgotsa mo\nkgobokanong le ba bangwe le mo phatlalatseng kgotsa mo sephiring, go\ntsweletsa bodumedi kgotsa tumelo ya gagwe ka thuto, tiragatso, kobamelo\nle tshegetso.\nAretikele 19\nMongwe le mongwe o na le tshwanelo ya kgololosego ya mogopolo le\ntlhagiso‐maikutlo. Tshwanelo e, e akaretsa kgololosego ya go nna le\nmogopolo ntle le tshunyonko, le go batla, go amogela le go fetisa\ntshedimosetso le dikakanyo ka bophasalatsi bongwe le bongwe, go sa\nkgathalelwe melelwane.\nAretikele 20\nMongwe le mongwe o na le tshwanelo ya kgololosego ya kokoano ya kagiso\nle kgolagano.\nGa go ope yo o ka patelediwang go nna leloko la mokgatlho.\nAretikele 21\nMongwe le mongwe o na le tswhanelo ya go nna le seabe mo mmusong wa naga\nya gaabo, ka tlhamalalo kgotsa ka baemedi ba ba itlhophetsweng ka\nkgololosego.\nMongwe le mongwe o na le tshwanelo ya phitlhelelo e e lekalekanang go\nditirelo tsa puso mo nageng ya gaabo.\nThato ya batho ke ona motheo wa bothati jwa puso; se, se tla tlhagisiwa\nka ditlhopho tsa nako le nako tsa boammaaruri, tse di tla bong e le tsa\nboditshabatshaba mme di tla tshwarwa ka boutu ya sephiri kgotsa ka\ndithulaganyo dingwe tse di lekalekanang le tse di gololosegileng tsa go\nbouta.\nAretikele 22\nMongwe le mongwe jaaka tokololo ya baagi, o na le tshwanelo ya\ntshireletso ya baagi mme o na le tetla ya temogo ka maiteko a bosetšhaba\nle tirisanommogo ya boditšhabatšhaba le go ya ka thulaganyo le metswedi\nya Naga nngwe le nngwe, ya ditshwanelo tse di sa amologanngweng tsa\nekonomi, boagi le setso mo seriting sa gagwe le kgolo e e gololosegileng"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a6494cdd5be7283dbccc46d38652f03f",
            "Index": 4,
            "Label": "5",
            "Size": [
                595.0,
                842.0
            ],
            "Text": "ya botho jwa gagwe.\nAretikele 23\nMongwe le mongwe o na le tshwanelo ya go dira, mo go itlhopheleng go go\ngololosegileng ga bothapi, gmaemo a a botoka le a bosiami a tiro le go\nsirelediwa kgatlhanong le botlhokatiro.\nMongwe le mongwe, ntle le tlhotlhololo epe, o na le tshwanelo ya tuelo e\ne lekalekanang le tiro.\nMongwe le mongwe yo o dirang o na le tshwanelo ya moputso siameng le o o\ntshwanetseng, o o mo netefaletsang mmogo le ba lelapa la gagwe botshelo\njo bo tshwaneleng seriti sa botho, le go okediwa, fa go tlhokega, ka\nmekgwa ya tshireletso ya baagi.\nMongwe le mongwe o na le tshwanelo go bopa le go nna leloko la mokgatlho\nwa badiri go sireletsa dikgatlhego tsa gagwe.\nAretikele 24\nMongwe le mongwe o na le tshwanelo ya go ikhutsa le go phuthologa, go\nakarediwa diura tse di lekanyeditsweng tsa go dira le malatsi a a\nduelelwang a khunologo mo motlheng mongwe.\nAretikele 25\nMongwe le mongwe o na le tshwanelo go maemo a botshelo a a lekaneng\npholo le boitekanelo jwa gagwe le ba lelapa la gagwe, go akarediwa dijo,\ndiaparo, ntlo le tlamelo ya melemo le ditirelo tsa baagi tse di\nbotlhokwa, le tshwanelo ya tshireletsego mo lebakeng la go sa thapiwe,\nbolwetse, kgolafalo, botlhologadi, botsofe kgotsa go tlhoka go\nitsetsepela mo mabakeng a a seng mo taolong ya gagwe.\nBosadi le bongwana bo na le tetla ya tlhokomelo e e kgethegileng le\nthuso. Bana botlhe, ba tsetswe mo lenyalong kgotsa kwa ntle ga lenyalo,\nba tla itumelela tshireletso ya loago e e tshwanang.\nAretikele 26\nMongwe le mongwe o na le tshwanelo ya thuto. Thuto e tla nna e e sa\nduelelweng, bonnye mo dikgatong tsa tshimologo le tsa motheo. Thuto ya\nTshimologo e tla nna ya pataletso. Thuto ya Thekenikale le ya\nphorofešene e tla tlamelwa ka kakaretso, mme thuto e e kwa godimo e tla\ntlamelwa ka go lekalekana go botlhe go ya ka tlhokego.\nThuto e tla lebisiwa mo kgodisong e e tletseng ya botho jwa motho, le mo\ngo tiiseng tlotlo ya ditshwanelo tsa botho le metheo ya dikgololosego. E\ntla tsweletsa go tlhaloganya, go itshokelana le botsalano mo ditšhabeng\ntsotlhe, ditlhopa tsa semorafe kgotsa tsa bodumedi, mme e tla tsweletsa\nditiro tsa Ditšhaba Kopano tsa go tshegetsa kagiso.\nBatsadi ba na le tshwanelo ya pele ya go tlhopa mofuta wa thuto o o tla\nnewang bana ba bone.\nAretikele 27"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "8575e735cc8bb011300583280dc3c64a",
            "Index": 5,
            "Label": "6",
            "Size": [
                595.0,
                842.0
            ],
            "Text": "Mongwe le mongwe o na le tshwanelo ya go nna le seabe ka kgololosego mmo\nbotshelong jwa setso jwa baagi, go itumelela botaki le go refosanya\ntswelelo ya bonetetsi le maungo a bona.\nMongwe le mongwe o na le tshwanelo ya tshireletso ya dikgatlhego tsa\nbotho le dithoto go tswa dikungweng tsa bonetetsi, bokwadi kgotsa botaki\ntse e leng mokwadi wa tsona.\nAretikele 28\nMongwe le mongwe o na le tetla go tolamo ya loago le ya boditšhabatšhaba\ne mo go yona ditshwanelo le dikgololosego tse di tlhagisitweng mo\nMaipulelong a di ka diragadiwang ka batlalo.\nAretikele 29\nMongwe le mogwe o na le ditiro mo baaging tse ena ka nosi a nang le\nbokgoni jo bo tletseng jwa kgolo ya botho jwa gagwe.\nMo go diragatseng ditshwanelo le dikgololosego tsa gagwe, mongwe le\nmongwe o tla laolwa fela ke ditekanyetso jaaka go tlhomamisiwa ke molao\nmo mabakeng fela a go sireletsa kamogelo le tlotlo ya ditshwanelo le\ndikgololosego tsa ba bangwe le tsa go fitlhelela ditlhokego tse di\nsiameng tsa botho, tolamo go botlhe le boitekanelo ka kakaretso mo\nloagong lwa temokerasi.\nDitshwanelo le dikgololosego tse ga di ne di diragatswa ka mokgwa o sele\nkgatlhanong le maikaelelo le meono ya Ditšhaba Kopano.\nAretikele 30\nGa go sepe mo Maipolelong a, se se tshwanetseng go ranolwa jaaka se se\nkaeleng Naga nngwe le nngwe, setlhopa kgotsa motho tshwanelo nngwe go\nnna mo tiragatsong ya tiro nngwe kgotsa go dira tiro nngwe e maikaelelo\na yona e leng go senya nngwe ya ditshwanelo le dikgololosego tse di\ntlhagisitsweng mo."
        }
    }
}
