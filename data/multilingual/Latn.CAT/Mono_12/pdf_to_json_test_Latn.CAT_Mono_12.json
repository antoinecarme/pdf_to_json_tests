{
    "MetaData": {
        "Author": null,
        "Creation_Date": 1581467289,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "dfb4c1e980f187209b31b3386d1b2771",
            "Index": 0,
            "Label": "1",
            "Size": [
                595.0,
                842.0
            ],
            "Text": "Adoptada i proclamada per l’Assemblea General de les Nacions Unides, resolució 217 A (III), de\n10 de desembre de 1948\nDeclaració Universal de Drets Humans\nPREÀMBUL\nConsiderant que el reconeixement de la dignitat inherent i dels drets iguals i inalienables de\ntots els membres de la família humana és el fonament de la llibertat, la justícia i la pau en\nel món,\nConsiderant que el desconeixement i el menyspreu dels drets humans han originat actes de\nbarbàrie que han ultratjat la consciència de la humanitat; i que s’ha proclamat com l’aspiració\nmés elevada de tothom l’adveniment d’un món on els éssers humans, deslliurats del temor i la\nmisèria, puguin gaudir de llibertat d’expressió i de creença,\nConsiderant que és essencial que els drets humans siguin protegits per un règim de dret per tal\nque les persones no es vegin forçades, com a últim recurs, a la rebel·lió contra la tirania i\nl’opressió,\nConsiderant també que és essencial de promoure el desenvolupament de relacions amistoses entre\nles nacions,\nConsiderant que els pobles de les Nacions Unides han ratificat en la Carta llur fe en els drets\nhumans fonamentals, en la dignitat i el valor de la persona humana i en la igualtat de dret\nd’homes i dones; i que han decidit de promoure el progrés social i millorar el nivell de vida\ndins d’una llibertat més àmplia,\nConsiderant que els Estats membres s’han compromès a assegurar, en cooperació amb\nl’Organització de les Nacions Unides, el respecte universal i efectiu dels drets humans i les\nllibertats fonamentals,\nConsiderant que una concepció comuna d’aquests drets i llibertats és de la més gran importància\nper al ple compliment d’aquest compromís,\nL’Assemblea General\nProclama aquesta Declaració Universal de Drets Humans com l’ideal comú a assolir per a tots els\npobles i nacions amb el fi que cada persona i cada institució, inspirant-se constantment en\naquesta Declaració, promoguin, mitjançant l’ensenyament i l’educació, el respecte a aquests\ndrets i llibertats i assegurin, amb mesures progressives nacionals i internacionals, el seu\nreconeixement i aplicació universals i efectius, tant entre els pobles dels Estats membres com\nentre els dels territoris sota llur jurisdicció.\nArticle 1\nTots els éssers humans neixen lliures i iguals en dignitat i en drets. Són dotats de raó i de\nconsciència, i han de comportar-se fraternalment els uns amb els altres.\nArticle 2\nTothom té tots els drets i llibertats proclamats en aquesta Declaració, sense cap distinció de\nraça, color, sexe, llengua, religió, opinió política o de qualsevol altra mena, origen nacional\no social, fortuna, naixement o altra condició.\nA més, no es farà cap distinció basada en l’estatut polític, jurídic o internacional del país o\ndel territori al qual pertanyi una persona, tant si és independent com si està sota\nadministració fiduciària, si no és autònom, o està sota qualsevol altra limitació de sobirania.\nArticle 3\nTota persona té dret a la vida, a la llibertat i a la seva seguretat.\nArticle 4\nNingú no serà sotmès a esclavitud o servitud: l’esclavitud i el tràfic d’esclaus són prohibits\nen totes llurs formes.\nArticle 5\nNingú no serà sotmès a tortures ni a penes o tractes cruels, inhumans o degradants.\nArticle 6"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "3bc1a2e3fa530e5d0c8ab51e4f248507",
            "Index": 1,
            "Label": "2",
            "Size": [
                595.0,
                842.0
            ],
            "Text": "Tota persona té el dret arreu al reconeixement de la seva personalitat jurídica.\nArticle 7\nTots són iguals davant la llei i tenen dret, sense cap distinció, a igual protecció per la\nllei. Tots tenen dret a igual protecció contra qualsevol discriminació que violi aquesta\nDeclaració i contra qualsevol incitació a una tal discriminació.\nArticle 8\nTota persona té dret a un recurs efectiu prop dels tribunals nacionals competents que l’empari\ncontra actes que violin els seus drets fonamentals reconeguts per la constitució o per la llei.\nArticle 9\nNingú no serà detingut, pres o desterrat arbitràriament.\nArticle 10\nTota persona té dret, en condicions de plena igualtat, a ser escoltada públicament i amb\njustícia per un tribunal independent i imparcial, per a la determinació dels seus drets i\nobligacions o per a l’examen de qualsevol acusació contra ella en matèria penal.\nArticle 11\nTots els acusats d’un delicte tenen el dret que hom presumeixi la seva innocència fins que no\nes provi la seva culpabilitat segons la llei en un judici públic, en què hom li hagi assegurat\ntotes les garanties necessàries per a la seva defensa.\nNingú no serà condemnat per actes o omissions que en el moment que varen ésser comesos no eren\ndelictius segons el dret nacional o internacional. Tampoc no s’imposarà cap pena superior a\nl’aplicable en el moment de cometre el delicte.\nArticle 12\nNingú no serà objecte d’intromissions arbitràries en la seva vida privada, la seva família, el\nseu domicili o la seva correspondència, ni d’atacs al seu honor i reputació. Tothom té dret a\nla protecció de la llei contra tals intromissions o atacs.\nArticle 13\nTota persona té dret a circular lliurement i a triar la seva residència dins les fronteres de\ncada Estat.\nTota persona té dret o sortir de qualsevol país, àdhuc el propi, i a retornar-hi.\nArticle 14\nEn cas de persecució, tota persona té dret a cercar asil en altres països i a beneficiar-se’n.\nAquest dret no podrà ser invocat contra una persecució veritablement originada per delictes\ncomuns o per actes oposats als objectius i principis de les Nacions Unides.\nArticle 15\nTota persona té dret a una nacionalitat.\nNingú no serà privat arbitràriament de la seva nacionalitat, ni del dret de canviar de\nnacionalitat.\nArticle 16\nEls homes i les dones, a partir de l’edat núbil, tenen dret, sense cap restricció per motius de\nraça, nacionalitat o religió, a casar-se i a fundar una família. Gaudiran de drets iguals pel\nque fa al casament, durant el matrimoni i en la seva dissolució.\nNomés es realitzarà el casament amb el lliure i ple consentiment dels futurs esposos.\nLa família és l’element natural i fonamental de la societat i té dret a la protecció de la\nsocietat i de l’Estat.\nArticle 17\nTota persona té dret a la propietat, individualment i col·lectiva.\nNingú no serà privat arbitràriament de la seva propietat."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "c2a16dd3f1c07ab6851607ad5b51d41d",
            "Index": 2,
            "Label": "3",
            "Size": [
                595.0,
                842.0
            ],
            "Text": "Article 18\nTota persona té dret a la llibertat de pensament, de consciència i de religió; aquest dret\ninclou la llibertat de canviar de religió o de creença, i la llibertat, individualment o\ncol·lectivament, en públic o en privat, de manifestar la seva religió o creença per mitjà de\nl’ensenyament, la pràctica, el culte i l’observança.\nArticle 19\nTota persona té dret a la llibertat d’opinió i d’expressió; aquest dret inclou el de no ser\nmolestat a causa de les pròpies opinions i el de cercar, rebre i difondre les informacions i\nles idees per qualsevol mitjà i sense límit de fronteres.\nArticle 20\nTota persona té dret a la llibertat de reunió i d’associació pacífiques.\nNingú no pot ser obligat a pertànyer a una associació.\nArticle 21\nTota persona té dret a participar en el govern del seu país, directament o per mitjà de\nrepresentants lliurement elegits.\nTota persona té dret, en condicions d’igualtat, a accedir a les funcions públiques del seu\npaís.\nLa voluntat del poble és el fonament de l’autoritat de l’Estat; aquesta voluntat ha\nd’expressar-se mitjançant eleccions autèntiques, que hauran de fer-se periòdicament per sufragi\nuniversal i igual i per vot secret o per altre procediment equivalent que garanteixi la\nllibertat del vot.\nArticle 22\nTota persona, com a membre de la societat, té dret a la seguretat social i a obtenir,\nmitjançant l’esforç nacional i la cooperació internacional, segons l’organització i els\nrecursos de cada país, la satisfacció dels drets econòmics, socials i culturals indispensables\nper a la seva dignitat i el lliure desenvolupament de la seva personalitat.\nArticle 23\nTota persona té dret al treball, a la lliure elecció de la seva ocupació, a condicions\nequitatives i satisfactòries de treball, i a la protecció contra l’atur.\nTota persona, sense cap discriminació, té dret a salari igual per igual treball.\nTothom que treballa té dret a una remuneració equitativa i satisfactòria que asseguri per a ell\ni la seva família una existència conforme a la dignitat humana, completada, si cal, amb altres\nmitjans de protecció social.\nTothom té dret a constituir sindicats per a la defensa dels seus interessos i a afiliar-s’hi.\nArticle 24\nTota persona té dret al descans i al lleure i, particularment, a una limitació raonable de la\njornada de treball i a vacances periòdiques pagades.\nArticle 25\nTota persona té dret a un nivell de vida que asseguri, per a ell i la seva família, la salut i\nel benestar, especialment quant a alimentació, vestir, habitatge, assistència mèdica i als\nserveis socials necessaris; també té dret a la seguretat en cas d’atur, malaltia, incapacitat,\nviduïtat, vellesa o altra manca de mitjans de subsistència independent de la seva voluntat.\nLa maternitat i la infantesa tenen dret a una cura i a una assistència especials. Tots els\ninfants, nascuts d’un matrimoni o fora d’un matrimoni, gaudeixen d’igual protecció social.\nArticle 26\nTota persona té dret a l’educació. L’educació serà gratuïta, si més no, en la instrucció\nelemental i fonamental. La instrucció elemental serà obligatòria. L’ensenyament tècnic i\nprofessional es posarà a l’abast de tothom, i l’accés a l’ensenyament superior serà igual per a\ntots en funció dels mèrits respectius.\nL’educació tendirà al ple desenvolupament de la personalitat humana i a l’enfortiment del"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "dc74e36929995706503df205106bc5ec",
            "Index": 3,
            "Label": "4",
            "Size": [
                595.0,
                842.0
            ],
            "Text": "respecte als drets humans i a les llibertats fonamentals; promourà la comprensió, la tolerància\ni l’amistat entre totes les nacions i grups ètnics o religiosos, i fomentarà les activitats de\nles Nacions Unides per al manteniment de la pau.\nEl pare i la mare tenen dret preferent d’escollir la mena d’educació que serà donada als seus\nfills.\nArticle 27\nTota persona té dret a participar lliurement en la vida cultural de la comunitat, a gaudir de\nles arts i a participar i beneficiar-se del progrés científic.\nTota persona té dret a la protecció dels interessos morals i materials derivats de les\nproduccions científiques, literàries o artístiques de què sigui autor.\nArticle 28\nTota persona té dret a un ordre social i internacional en què els drets i llibertats proclamats\nen aquesta Declaració puguin ser plenament efectius.\nArticle 29\nTota persona té deures envers la comunitat, ja que només en aquesta li és possible el lliure i\nple desenvolupament de la seva personalitat.\nEn l’exercici dels drets i les llibertats, tothom estarà sotmès només a les limitacions\nestablertes per la llei i únicament amb la finalitat d’assegurar el reconeixement i el respecte\ndeguts als drets i llibertats dels altres i de complir les justes exigències de la moral, de\nl’ordre públic i del benestar general en una societat democràtica.\nAquests drets i llibertats mai no podran ser exercits en oposició als objectius i principis de\nles Nacions Unides.\nArticle 30\nRes en aquesta Declaració no podrà interpretar-se en el sentit que doni cap dret a un Estat, a\nun grup o a una persona a emprendre activitats o a realitzar actes que tendeixin a la supressió\nde qualsevol dels drets i llibertats que s’hi enuncien."
        }
    }
}
