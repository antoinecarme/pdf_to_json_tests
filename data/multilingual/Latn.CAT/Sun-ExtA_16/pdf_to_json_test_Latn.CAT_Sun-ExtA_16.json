{
    "MetaData": {
        "Author": null,
        "Creation_Date": 1581467408,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "234bc64fe2aa0594f6b77fffdddff981",
            "Index": 0,
            "Label": "1",
            "Size": [
                595.0,
                842.0
            ],
            "Text": "Adoptada i proclamada per l’Assemblea General de les Nacions Unides, resolució 217 A\n(III), de 10 de desembre de 1948\nDeclaració Universal de Drets Humans\nPREÀMBUL\nConsiderant que el reconeixement de la dignitat inherent i dels drets iguals i\ninalienables de tots els membres de la família humana és el fonament de la llibertat,\nla justícia i la pau en el món,\nConsiderant que el desconeixement i el menyspreu dels drets humans han originat actes\nde barbàrie que han ultratjat la consciència de la humanitat; i que s’ha proclamat com\nl’aspiració més elevada de tothom l’adveniment d’un món on els éssers humans,\ndeslliurats del temor i la misèria, puguin gaudir de llibertat d’expressió i de\ncreença,\nConsiderant que és essencial que els drets humans siguin protegits per un règim de dret\nper tal que les persones no es vegin forçades, com a últim recurs, a la rebel·lió\ncontra la tirania i l’opressió,\nConsiderant també que és essencial de promoure el desenvolupament de relacions\namistoses entre les nacions,\nConsiderant que els pobles de les Nacions Unides han ratificat en la Carta llur fe en\nels drets humans fonamentals, en la dignitat i el valor de la persona humana i en la\nigualtat de dret d’homes i dones; i que han decidit de promoure el progrés social i\nmillorar el nivell de vida dins d’una llibertat més àmplia,\nConsiderant que els Estats membres s’han compromès a assegurar, en cooperació amb\nl’Organització de les Nacions Unides, el respecte universal i efectiu dels drets\nhumans i les llibertats fonamentals,\nConsiderant que una concepció comuna d’aquests drets i llibertats és de la més gran\nimportància per al ple compliment d’aquest compromís,\nL’Assemblea General\nProclama aquesta Declaració Universal de Drets Humans com l’ideal comú a assolir per a\ntots els pobles i nacions amb el fi que cada persona i cada institució, inspirant-se\nconstantment en aquesta Declaració, promoguin, mitjançant l’ensenyament i l’educació,\nel respecte a aquests drets i llibertats i assegurin, amb mesures progressives\nnacionals i internacionals, el seu reconeixement i aplicació universals i efectius,\ntant entre els pobles dels Estats membres com entre els dels territoris sota llur\njurisdicció.\nArticle 1\nTots els éssers humans neixen lliures i iguals en dignitat i en drets. Són dotats de\nraó i de consciència, i han de comportar-se fraternalment els uns amb els altres.\nArticle 2\nTothom té tots els drets i llibertats proclamats en aquesta Declaració, sense cap\ndistinció de raça, color, sexe, llengua, religió, opinió política o de qualsevol altra"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "1cde56269dd41e668b4865064564a602",
            "Index": 1,
            "Label": "2",
            "Size": [
                595.0,
                842.0
            ],
            "Text": "mena, origen nacional o social, fortuna, naixement o altra condició.\nA més, no es farà cap distinció basada en l’estatut polític, jurídic o internacional\ndel país o del territori al qual pertanyi una persona, tant si és independent com si\nestà sota administració fiduciària, si no és autònom, o està sota qualsevol altra\nlimitació de sobirania.\nArticle 3\nTota persona té dret a la vida, a la llibertat i a la seva seguretat.\nArticle 4\nNingú no serà sotmès a esclavitud o servitud: l’esclavitud i el tràfic d’esclaus són\nprohibits en totes llurs formes.\nArticle 5\nNingú no serà sotmès a tortures ni a penes o tractes cruels, inhumans o degradants.\nArticle 6\nTota persona té el dret arreu al reconeixement de la seva personalitat jurídica.\nArticle 7\nTots són iguals davant la llei i tenen dret, sense cap distinció, a igual protecció per\nla llei. Tots tenen dret a igual protecció contra qualsevol discriminació que violi\naquesta Declaració i contra qualsevol incitació a una tal discriminació.\nArticle 8\nTota persona té dret a un recurs efectiu prop dels tribunals nacionals competents que\nl’empari contra actes que violin els seus drets fonamentals reconeguts per la\nconstitució o per la llei.\nArticle 9\nNingú no serà detingut, pres o desterrat arbitràriament.\nArticle 10\nTota persona té dret, en condicions de plena igualtat, a ser escoltada públicament i\namb justícia per un tribunal independent i imparcial, per a la determinació dels seus\ndrets i obligacions o per a l’examen de qualsevol acusació contra ella en matèria\npenal.\nArticle 11\nTots els acusats d’un delicte tenen el dret que hom presumeixi la seva innocència fins\nque no es provi la seva culpabilitat segons la llei en un judici públic, en què hom li\nhagi assegurat totes les garanties necessàries per a la seva defensa.\nNingú no serà condemnat per actes o omissions que en el moment que varen ésser comesos\nno eren delictius segons el dret nacional o internacional. Tampoc no s’imposarà cap\npena superior a l’aplicable en el moment de cometre el delicte."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "53c6575660a2c0ad0a76b14bbba293cb",
            "Index": 2,
            "Label": "3",
            "Size": [
                595.0,
                842.0
            ],
            "Text": "Article 12\nNingú no serà objecte d’intromissions arbitràries en la seva vida privada, la seva\nfamília, el seu domicili o la seva correspondència, ni d’atacs al seu honor i\nreputació. Tothom té dret a la protecció de la llei contra tals intromissions o atacs.\nArticle 13\nTota persona té dret a circular lliurement i a triar la seva residència dins les\nfronteres de cada Estat.\nTota persona té dret o sortir de qualsevol país, àdhuc el propi, i a retornar-hi.\nArticle 14\nEn cas de persecució, tota persona té dret a cercar asil en altres països i a\nbeneficiar-se’n.\nAquest dret no podrà ser invocat contra una persecució veritablement originada per\ndelictes comuns o per actes oposats als objectius i principis de les Nacions Unides.\nArticle 15\nTota persona té dret a una nacionalitat.\nNingú no serà privat arbitràriament de la seva nacionalitat, ni del dret de canviar de\nnacionalitat.\nArticle 16\nEls homes i les dones, a partir de l’edat núbil, tenen dret, sense cap restricció per\nmotius de raça, nacionalitat o religió, a casar-se i a fundar una família. Gaudiran de\ndrets iguals pel que fa al casament, durant el matrimoni i en la seva dissolució.\nNomés es realitzarà el casament amb el lliure i ple consentiment dels futurs esposos.\nLa família és l’element natural i fonamental de la societat i té dret a la protecció\nde la societat i de l’Estat.\nArticle 17\nTota persona té dret a la propietat, individualment i col·lectiva.\nNingú no serà privat arbitràriament de la seva propietat.\nArticle 18\nTota persona té dret a la llibertat de pensament, de consciència i de religió; aquest\ndret inclou la llibertat de canviar de religió o de creença, i la llibertat,\nindividualment o col·lectivament, en públic o en privat, de manifestar la seva religió\no creença per mitjà de l’ensenyament, la pràctica, el culte i l’observança.\nArticle 19\nTota persona té dret a la llibertat d’opinió i d’expressió; aquest dret inclou el de\nno ser molestat a causa de les pròpies opinions i el de cercar, rebre i difondre les\ninformacions i les idees per qualsevol mitjà i sense límit de fronteres."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "681ce8abb9ed3e3d449d9b6a6b3dd4e5",
            "Index": 3,
            "Label": "4",
            "Size": [
                595.0,
                842.0
            ],
            "Text": "Article 20\nTota persona té dret a la llibertat de reunió i d’associació pacífiques.\nNingú no pot ser obligat a pertànyer a una associació.\nArticle 21\nTota persona té dret a participar en el govern del seu país, directament o per mitjà de\nrepresentants lliurement elegits.\nTota persona té dret, en condicions d’igualtat, a accedir a les funcions públiques del\nseu país.\nLa voluntat del poble és el fonament de l’autoritat de l’Estat; aquesta voluntat ha\nd’expressar-se mitjançant eleccions autèntiques, que hauran de fer-se periòdicament\nper sufragi universal i igual i per vot secret o per altre procediment equivalent que\ngaranteixi la llibertat del vot.\nArticle 22\nTota persona, com a membre de la societat, té dret a la seguretat social i a obtenir,\nmitjançant l’esforç nacional i la cooperació internacional, segons l’organització i\nels recursos de cada país, la satisfacció dels drets econòmics, socials i culturals\nindispensables per a la seva dignitat i el lliure desenvolupament de la seva\npersonalitat.\nArticle 23\nTota persona té dret al treball, a la lliure elecció de la seva ocupació, a condicions\nequitatives i satisfactòries de treball, i a la protecció contra l’atur.\nTota persona, sense cap discriminació, té dret a salari igual per igual treball.\nTothom que treballa té dret a una remuneració equitativa i satisfactòria que asseguri\nper a ell i la seva família una existència conforme a la dignitat humana, completada,\nsi cal, amb altres mitjans de protecció social.\nTothom té dret a constituir sindicats per a la defensa dels seus interessos i a\nafiliar-s’hi.\nArticle 24\nTota persona té dret al descans i al lleure i, particularment, a una limitació raonable\nde la jornada de treball i a vacances periòdiques pagades.\nArticle 25\nTota persona té dret a un nivell de vida que asseguri,\nsalut i el benestar, especialment quant a alimentació,\nmèdica i als serveis socials necessaris; també té dret\nmalaltia, incapacitat, viduïtat, vellesa o altra manca\nindependent de la seva voluntat.\nper a ell i la seva família, la\nvestir, habitatge, assistència\na la seguretat en cas d’atur,\nde mitjans de subsistència\nLa maternitat i la infantesa tenen dret a una cura i a una assistència especials. Tots\nels infants, nascuts d’un matrimoni o fora d’un matrimoni, gaudeixen d’igual\nprotecció social."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f5f1a0563f580ea8f5bc021039f92447",
            "Index": 4,
            "Label": "5",
            "Size": [
                595.0,
                842.0
            ],
            "Text": "Article 26\nTota persona té dret a l’educació. L’educació serà gratuïta, si més no, en la\ninstrucció elemental i fonamental. La instrucció elemental serà obligatòria.\nL’ensenyament tècnic i professional es posarà a l’abast de tothom, i l’accés a\nl’ensenyament superior serà igual per a tots en funció dels mèrits respectius.\nL’educació tendirà al ple desenvolupament de la personalitat humana i a l’enfortiment\ndel respecte als drets humans i a les llibertats fonamentals; promourà la comprensió,\nla tolerància i l’amistat entre totes les nacions i grups ètnics o religiosos, i\nfomentarà les activitats de les Nacions Unides per al manteniment de la pau.\nEl pare i la mare tenen dret preferent d’escollir la mena d’educació que serà donada\nals seus fills.\nArticle 27\nTota persona té dret a participar lliurement en la vida cultural de la comunitat, a\ngaudir de les arts i a participar i beneficiar-se del progrés científic.\nTota persona té dret a la protecció dels interessos morals i materials derivats de les\nproduccions científiques, literàries o artístiques de què sigui autor.\nArticle 28\nTota persona té dret a un ordre social i internacional en què els drets i llibertats\nproclamats en aquesta Declaració puguin ser plenament efectius.\nArticle 29\nTota persona té deures envers la comunitat, ja que només en aquesta li és possible el\nlliure i ple desenvolupament de la seva personalitat.\nEn l’exercici dels drets i les llibertats, tothom estarà sotmès només a les\nlimitacions establertes per la llei i únicament amb la finalitat d’assegurar el\nreconeixement i el respecte deguts als drets i llibertats dels altres i de complir les\njustes exigències de la moral, de l’ordre públic i del benestar general en una\nsocietat democràtica.\nAquests drets i llibertats mai no podran ser exercits en oposició als objectius i\nprincipis de les Nacions Unides.\nArticle 30\nRes en aquesta Declaració no podrà interpretar-se en el sentit que doni cap dret a un\nEstat, a un grup o a una persona a emprendre activitats o a realitzar actes que\ntendeixin a la supressió de qualsevol dels drets i llibertats que s’hi enuncien."
        }
    }
}
