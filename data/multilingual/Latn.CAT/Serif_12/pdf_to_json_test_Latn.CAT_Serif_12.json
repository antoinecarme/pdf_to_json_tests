{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467346,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Adoptada i proclamada per l’Assemblea General de les Nacions Unides, resolució 217 A (III), de 10 de desembre\nde 1948\nDeclaració Universal de Drets Humans\nPREÀMBUL\nConsiderant que el reconeixement de la dignitat inherent i dels drets iguals i inalienables de tots els membres\nde la família humana és el fonament de la llibertat, la justícia i la pau en el món,\nConsiderant que el desconeixement i el menyspreu dels drets humans han originat actes de barbàrie que han\nultratjat la consciència de la humanitat; i que s’ha proclamat com l’aspiració més elevada de tothom\nl’adveniment d’un món on els éssers humans, deslliurats del temor i la misèria, puguin gaudir de llibertat\nd’expressió i de creença,\nConsiderant que és essencial que els drets humans siguin protegits per un règim de dret per tal que les\npersones no es vegin forçades, com a últim recurs, a la rebel·lió contra la tirania i l’opressió,\nConsiderant també que és essencial de promoure el desenvolupament de relacions amistoses entre les nacions,\nConsiderant que els pobles de les Nacions Unides han ratificat en la Carta llur fe en els drets humans\nfonamentals, en la dignitat i el valor de la persona humana i en la igualtat de dret d’homes i dones; i que han\ndecidit de promoure el progrés social i millorar el nivell de vida dins d’una llibertat més àmplia,\nConsiderant que els Estats membres s’han compromès a assegurar, en cooperació amb l’Organització de les\nNacions Unides, el respecte universal i efectiu dels drets humans i les llibertats fonamentals,\nConsiderant que una concepció comuna d’aquests drets i llibertats és de la més gran importància per al ple\ncompliment d’aquest compromís,\nL’Assemblea General\nProclama aquesta Declaració Universal de Drets Humans com l’ideal comú a assolir per a tots els pobles i\nnacions amb el fi que cada persona i cada institució, inspirant-se constantment en aquesta Declaració,\npromoguin, mitjançant l’ensenyament i l’educació, el respecte a aquests drets i llibertats i assegurin, amb\nmesures progressives nacionals i internacionals, el seu reconeixement i aplicació universals i efectius, tant entre\nels pobles dels Estats membres com entre els dels territoris sota llur jurisdicció.\nArticle 1\nTots els éssers humans neixen lliures i iguals en dignitat i en drets. Són dotats de raó i de consciència, i han de\ncomportar-se fraternalment els uns amb els altres.\nArticle 2\nTothom té tots els drets i llibertats proclamats en aquesta Declaració, sense cap distinció de raça, color, sexe,\nllengua, religió, opinió política o de qualsevol altra mena, origen nacional o social, fortuna, naixement o altra\ncondició.\nA més, no es farà cap distinció basada en l’estatut polític, jurídic o internacional del país o del territori al qual\npertanyi una persona, tant si és independent com si està sota administració fiduciària, si no és autònom, o està\nsota qualsevol altra limitació de sobirania.\nArticle 3\nTota persona té dret a la vida, a la llibertat i a la seva seguretat.\nArticle 4\nNingú no serà sotmès a esclavitud o servitud: l’esclavitud i el tràfic d’esclaus són prohibits en totes llurs formes.\nArticle 5\nNingú no serà sotmès a tortures ni a penes o tractes cruels, inhumans o degradants.\nArticle 6\nTota persona té el dret arreu al reconeixement de la seva personalitat jurídica.\nArticle 7\nTots són iguals davant la llei i tenen dret, sense cap distinció, a igual protecció per la llei. Tots tenen dret a igual\nprotecció contra qualsevol discriminació que violi aquesta Declaració i contra qualsevol incitació a una tal\ndiscriminació.",
            "Image": "55ae3bc617ae0d62d122457d37c5fd72"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Article 8\nTota persona té dret a un recurs efectiu prop dels tribunals nacionals competents que l’empari contra actes que\nviolin els seus drets fonamentals reconeguts per la constitució o per la llei.\nArticle 9\nNingú no serà detingut, pres o desterrat arbitràriament.\nArticle 10\nTota persona té dret, en condicions de plena igualtat, a ser escoltada públicament i amb justícia per un tribunal\nindependent i imparcial, per a la determinació dels seus drets i obligacions o per a l’examen de qualsevol\nacusació contra ella en matèria penal.\nArticle 11\nTots els acusats d’un delicte tenen el dret que hom presumeixi la seva innocència fins que no es provi la seva\nculpabilitat segons la llei en un judici públic, en què hom li hagi assegurat totes les garanties necessàries per a\nla seva defensa.\nNingú no serà condemnat per actes o omissions que en el moment que varen ésser comesos no eren delictius\nsegons el dret nacional o internacional. Tampoc no s’imposarà cap pena superior a l’aplicable en el moment de\ncometre el delicte.\nArticle 12\nNingú no serà objecte d’intromissions arbitràries en la seva vida privada, la seva família, el seu domicili o la\nseva correspondència, ni d’atacs al seu honor i reputació. Tothom té dret a la protecció de la llei contra tals\nintromissions o atacs.\nArticle 13\nTota persona té dret a circular lliurement i a triar la seva residència dins les fronteres de cada Estat.\nTota persona té dret o sortir de qualsevol país, àdhuc el propi, i a retornar-hi.\nArticle 14\nEn cas de persecució, tota persona té dret a cercar asil en altres països i a beneficiar-se’n.\nAquest dret no podrà ser invocat contra una persecució veritablement originada per delictes comuns o per actes\noposats als objectius i principis de les Nacions Unides.\nArticle 15\nTota persona té dret a una nacionalitat.\nNingú no serà privat arbitràriament de la seva nacionalitat, ni del dret de canviar de nacionalitat.\nArticle 16\nEls homes i les dones, a partir de l’edat núbil, tenen dret, sense cap restricció per motius de raça, nacionalitat o\nreligió, a casar-se i a fundar una família. Gaudiran de drets iguals pel que fa al casament, durant el matrimoni i\nen la seva dissolució.\nNomés es realitzarà el casament amb el lliure i ple consentiment dels futurs esposos.\nLa família és l’element natural i fonamental de la societat i té dret a la protecció de la societat i de l’Estat.\nArticle 17\nTota persona té dret a la propietat, individualment i col·lectiva.\nNingú no serà privat arbitràriament de la seva propietat.\nArticle 18\nTota persona té dret a la llibertat de pensament, de consciència i de religió; aquest dret inclou la llibertat de\ncanviar de religió o de creença, i la llibertat, individualment o col·lectivament, en públic o en privat, de\nmanifestar la seva religió o creença per mitjà de l’ensenyament, la pràctica, el culte i l’observança.\nArticle 19\nTota persona té dret a la llibertat d’opinió i d’expressió; aquest dret inclou el de no ser molestat a causa de les\npròpies opinions i el de cercar, rebre i difondre les informacions i les idees per qualsevol mitjà i sense límit de",
            "Image": "d1f4fb3d359b6ff9061d167a1f320255"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "fronteres.\nArticle 20\nTota persona té dret a la llibertat de reunió i d’associació pacífiques.\nNingú no pot ser obligat a pertànyer a una associació.\nArticle 21\nTota persona té dret a participar en el govern del seu país, directament o per mitjà de representants lliurement\nelegits.\nTota persona té dret, en condicions d’igualtat, a accedir a les funcions públiques del seu país.\nLa voluntat del poble és el fonament de l’autoritat de l’Estat; aquesta voluntat ha d’expressar-se mitjançant\neleccions autèntiques, que hauran de fer-se periòdicament per sufragi universal i igual i per vot secret o per\naltre procediment equivalent que garanteixi la llibertat del vot.\nArticle 22\nTota persona, com a membre de la societat, té dret a la seguretat social i a obtenir, mitjançant l’esforç nacional i\nla cooperació internacional, segons l’organització i els recursos de cada país, la satisfacció dels drets econòmics,\nsocials i culturals indispensables per a la seva dignitat i el lliure desenvolupament de la seva personalitat.\nArticle 23\nTota persona té dret al treball, a la lliure elecció de la seva ocupació, a condicions equitatives i satisfactòries de\ntreball, i a la protecció contra l’atur.\nTota persona, sense cap discriminació, té dret a salari igual per igual treball.\nTothom que treballa té dret a una remuneració equitativa i satisfactòria que asseguri per a ell i la seva família\nuna existència conforme a la dignitat humana, completada, si cal, amb altres mitjans de protecció social.\nTothom té dret a constituir sindicats per a la defensa dels seus interessos i a afiliar-s’hi.\nArticle 24\nTota persona té dret al descans i al lleure i, particularment, a una limitació raonable de la jornada de treball i a\nvacances periòdiques pagades.\nArticle 25\nTota persona té dret a un nivell de vida que asseguri, per a ell i la seva família, la salut i el benestar,\nespecialment quant a alimentació, vestir, habitatge, assistència mèdica i als serveis socials necessaris; també té\ndret a la seguretat en cas d’atur, malaltia, incapacitat, viduïtat, vellesa o altra manca de mitjans de subsistència\nindependent de la seva voluntat.\nLa maternitat i la infantesa tenen dret a una cura i a una assistència especials. Tots els infants, nascuts d’un\nmatrimoni o fora d’un matrimoni, gaudeixen d’igual protecció social.\nArticle 26\nTota persona té dret a l’educació. L’educació serà gratuïta, si més no, en la instrucció elemental i fonamental.\nLa instrucció elemental serà obligatòria. L’ensenyament tècnic i professional es posarà a l’abast de tothom, i\nl’accés a l’ensenyament superior serà igual per a tots en funció dels mèrits respectius.\nL’educació tendirà al ple desenvolupament de la personalitat humana i a l’enfortiment del respecte als drets\nhumans i a les llibertats fonamentals; promourà la comprensió, la tolerància i l’amistat entre totes les nacions i\ngrups ètnics o religiosos, i fomentarà les activitats de les Nacions Unides per al manteniment de la pau.\nEl pare i la mare tenen dret preferent d’escollir la mena d’educació que serà donada als seus fills.\nArticle 27\nTota persona té dret a participar lliurement en la vida cultural de la comunitat, a gaudir de les arts i a participar\ni beneficiar-se del progrés científic.\nTota persona té dret a la protecció dels interessos morals i materials derivats de les produccions científiques,\nliteràries o artístiques de què sigui autor.\nArticle 28\nTota persona té dret a un ordre social i internacional en què els drets i llibertats proclamats en aquesta\nDeclaració puguin ser plenament efectius.",
            "Image": "ebfdbfb22af70020542ef58a9c60d2d9"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Article 29\nTota persona té deures envers la comunitat, ja que només en aquesta li és possible el lliure i ple\ndesenvolupament de la seva personalitat.\nEn l’exercici dels drets i les llibertats, tothom estarà sotmès només a les limitacions establertes per la llei i\núnicament amb la finalitat d’assegurar el reconeixement i el respecte deguts als drets i llibertats dels altres i de\ncomplir les justes exigències de la moral, de l’ordre públic i del benestar general en una societat democràtica.\nAquests drets i llibertats mai no podran ser exercits en oposició als objectius i principis de les Nacions Unides.\nArticle 30\nRes en aquesta Declaració no podrà interpretar-se en el sentit que doni cap dret a un Estat, a un grup o a una\npersona a emprendre activitats o a realitzar actes que tendeixin a la supressió de qualsevol dels drets i llibertats\nque s’hi enuncien.",
            "Image": "809146f3ebbb1c92226c398e1c5b198a"
        }
    }
}
