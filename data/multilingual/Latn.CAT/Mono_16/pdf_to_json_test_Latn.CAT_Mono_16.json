{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467308,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Adoptada i proclamada per l\u2019Assemblea General de les Nacions Unides,\nresoluci\u00f3 217 A (III), de 10 de desembre de 1948\nDeclaraci\u00f3 Universal de Drets Humans\nPRE\u00c0MBUL\nConsiderant que el reconeixement de la dignitat inherent i dels drets\niguals i inalienables de tots els membres de la fam\u00edlia humana \u00e9s el\nfonament de la llibertat, la just\u00edcia i la pau en el m\u00f3n,\nConsiderant que el desconeixement i el menyspreu dels drets humans han\noriginat actes de barb\u00e0rie que han ultratjat la consci\u00e8ncia de la\nhumanitat; i que s\u2019ha proclamat com l\u2019aspiraci\u00f3 m\u00e9s elevada de tothom\nl\u2019adveniment d\u2019un m\u00f3n on els \u00e9ssers humans, deslliurats del temor i la\nmis\u00e8ria, puguin gaudir de llibertat d\u2019expressi\u00f3 i de creen\u00e7a,\nConsiderant que \u00e9s essencial que els drets humans siguin protegits per\nun r\u00e8gim de dret per tal que les persones no es vegin for\u00e7ades, com a\n\u00faltim recurs, a la rebel\u00b7li\u00f3 contra la tirania i l\u2019opressi\u00f3,\nConsiderant tamb\u00e9 que \u00e9s essencial de promoure el desenvolupament de\nrelacions amistoses entre les nacions,\nConsiderant que els pobles de les Nacions Unides han ratificat en la\nCarta llur fe en els drets humans fonamentals, en la dignitat i el valor\nde la persona humana i en la igualtat de dret d\u2019homes i dones; i que han\ndecidit de promoure el progr\u00e9s social i millorar el nivell de vida dins\nd\u2019una llibertat m\u00e9s \u00e0mplia,\nConsiderant que els Estats membres s\u2019han comprom\u00e8s a assegurar, en\ncooperaci\u00f3 amb l\u2019Organitzaci\u00f3 de les Nacions Unides, el respecte\nuniversal i efectiu dels drets humans i les llibertats fonamentals,\nConsiderant que una concepci\u00f3 comuna d\u2019aquests drets i llibertats \u00e9s de\nla m\u00e9s gran import\u00e0ncia per al ple compliment d\u2019aquest comprom\u00eds,\nL\u2019Assemblea General\nProclama aquesta Declaraci\u00f3 Universal de Drets Humans com l\u2019ideal com\u00fa a\nassolir per a tots els pobles i nacions amb el fi que cada persona i\ncada instituci\u00f3, inspirant-se constantment en aquesta Declaraci\u00f3,\npromoguin, mitjan\u00e7ant l\u2019ensenyament i l\u2019educaci\u00f3, el respecte a aquests\ndrets i llibertats i assegurin, amb mesures progressives nacionals i\ninternacionals, el seu reconeixement i aplicaci\u00f3 universals i efectius,\ntant entre els pobles dels Estats membres com entre els dels territoris\nsota llur jurisdicci\u00f3.\nArticle 1\nTots els \u00e9ssers humans neixen lliures i iguals en dignitat i en drets.\nS\u00f3n dotats de ra\u00f3 i de consci\u00e8ncia, i han de comportar-se fraternalment\nels uns amb els altres.\nArticle 2",
            "Image": "7e3c432e87238190625e9f0e4a57b97a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tothom t\u00e9 tots els drets i llibertats proclamats en aquesta Declaraci\u00f3,\nsense cap distinci\u00f3 de ra\u00e7a, color, sexe, llengua, religi\u00f3, opini\u00f3\npol\u00edtica o de qualsevol altra mena, origen nacional o social, fortuna,\nnaixement o altra condici\u00f3.\nA m\u00e9s, no es far\u00e0 cap distinci\u00f3 basada en l\u2019estatut pol\u00edtic, jur\u00eddic o\ninternacional del pa\u00eds o del territori al qual pertanyi una persona,\ntant si \u00e9s independent com si est\u00e0 sota administraci\u00f3 fiduci\u00e0ria, si no\n\u00e9s aut\u00f2nom, o est\u00e0 sota qualsevol altra limitaci\u00f3 de sobirania.\nArticle 3\nTota persona t\u00e9 dret a la vida, a la llibertat i a la seva seguretat.\nArticle 4\nNing\u00fa no ser\u00e0 sotm\u00e8s a esclavitud o servitud: l\u2019esclavitud i el tr\u00e0fic\nd\u2019esclaus s\u00f3n prohibits en totes llurs formes.\nArticle 5\nNing\u00fa no ser\u00e0 sotm\u00e8s a tortures ni a penes o tractes cruels, inhumans o\ndegradants.\nArticle 6\nTota persona t\u00e9 el dret arreu al reconeixement de la seva personalitat\njur\u00eddica.\nArticle 7\nTots s\u00f3n iguals davant la llei i tenen dret, sense cap distinci\u00f3, a\nigual protecci\u00f3 per la llei. Tots tenen dret a igual protecci\u00f3 contra\nqualsevol discriminaci\u00f3 que violi aquesta Declaraci\u00f3 i contra qualsevol\nincitaci\u00f3 a una tal discriminaci\u00f3.\nArticle 8\nTota persona t\u00e9 dret a un recurs efectiu prop dels tribunals nacionals\ncompetents que l\u2019empari contra actes que violin els seus drets\nfonamentals reconeguts per la constituci\u00f3 o per la llei.\nArticle 9\nNing\u00fa no ser\u00e0 detingut, pres o desterrat arbitr\u00e0riament.\nArticle 10\nTota persona t\u00e9 dret, en condicions de plena igualtat, a ser escoltada\np\u00fablicament i amb just\u00edcia per un tribunal independent i imparcial, per\na la determinaci\u00f3 dels seus drets i obligacions o per a l\u2019examen de\nqualsevol acusaci\u00f3 contra ella en mat\u00e8ria penal.\nArticle 11\nTots els acusats d\u2019un delicte tenen el dret que hom presumeixi la seva\ninnoc\u00e8ncia fins que no es provi la seva culpabilitat segons la llei en",
            "Image": "b9eb3bfb7654ad30f417675fc299805a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "un judici p\u00fablic, en qu\u00e8 hom li hagi assegurat totes les garanties\nnecess\u00e0ries per a la seva defensa.\nNing\u00fa no ser\u00e0 condemnat per actes o omissions que en el moment que varen\n\u00e9sser comesos no eren delictius segons el dret nacional o internacional.\nTampoc no s\u2019imposar\u00e0 cap pena superior a l\u2019aplicable en el moment de\ncometre el delicte.\nArticle 12\nNing\u00fa no ser\u00e0 objecte d\u2019intromissions arbitr\u00e0ries en la seva vida\nprivada, la seva fam\u00edlia, el seu domicili o la seva correspond\u00e8ncia, ni\nd\u2019atacs al seu honor i reputaci\u00f3. Tothom t\u00e9 dret a la protecci\u00f3 de la\nllei contra tals intromissions o atacs.\nArticle 13\nTota persona t\u00e9 dret a circular lliurement i a triar la seva resid\u00e8ncia\ndins les fronteres de cada Estat.\nTota persona t\u00e9 dret o sortir de qualsevol pa\u00eds, \u00e0dhuc el propi, i a\nretornar-hi.\nArticle 14\nEn cas de persecuci\u00f3, tota persona t\u00e9 dret a cercar asil en altres\npa\u00efsos i a beneficiar-se\u2019n.\nAquest dret no podr\u00e0 ser invocat contra una persecuci\u00f3 veritablement\noriginada per delictes comuns o per actes oposats als objectius i\nprincipis de les Nacions Unides.\nArticle 15\nTota persona t\u00e9 dret a una nacionalitat.\nNing\u00fa no ser\u00e0 privat arbitr\u00e0riament de la seva nacionalitat, ni del dret\nde canviar de nacionalitat.\nArticle 16\nEls homes i les dones, a partir de l\u2019edat n\u00fabil, tenen dret, sense cap\nrestricci\u00f3 per motius de ra\u00e7a, nacionalitat o religi\u00f3, a casar-se i a\nfundar una fam\u00edlia. Gaudiran de drets iguals pel que fa al casament,\ndurant el matrimoni i en la seva dissoluci\u00f3.\nNom\u00e9s es realitzar\u00e0 el casament amb el lliure i ple consentiment dels\nfuturs esposos.\nLa fam\u00edlia \u00e9s l\u2019element natural i fonamental de la societat i t\u00e9 dret a\nla protecci\u00f3 de la societat i de l\u2019Estat.\nArticle 17\nTota persona t\u00e9 dret a la propietat, individualment i col\u00b7lectiva.\nNing\u00fa no ser\u00e0 privat arbitr\u00e0riament de la seva propietat.",
            "Image": "0e11408623a380cd6398ed3faf5bdee4"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Article 18\nTota persona t\u00e9 dret a la llibertat de pensament, de consci\u00e8ncia i de\nreligi\u00f3; aquest dret inclou la llibertat de canviar de religi\u00f3 o de\ncreen\u00e7a, i la llibertat, individualment o col\u00b7lectivament, en p\u00fablic o\nen privat, de manifestar la seva religi\u00f3 o creen\u00e7a per mitj\u00e0 de\nl\u2019ensenyament, la pr\u00e0ctica, el culte i l\u2019observan\u00e7a.\nArticle 19\nTota persona t\u00e9 dret a la llibertat d\u2019opini\u00f3 i d\u2019expressi\u00f3; aquest dret\ninclou el de no ser molestat a causa de les pr\u00f2pies opinions i el de\ncercar, rebre i difondre les informacions i les idees per qualsevol\nmitj\u00e0 i sense l\u00edmit de fronteres.\nArticle 20\nTota persona t\u00e9 dret a la llibertat de reuni\u00f3 i d\u2019associaci\u00f3 pac\u00edfiques.\nNing\u00fa no pot ser obligat a pert\u00e0nyer a una associaci\u00f3.\nArticle 21\nTota persona t\u00e9 dret a participar en el govern del seu pa\u00eds, directament\no per mitj\u00e0 de representants lliurement elegits.\nTota persona t\u00e9 dret, en condicions d\u2019igualtat, a accedir a les funcions\np\u00fabliques del seu pa\u00eds.\nLa voluntat del poble \u00e9s el fonament de l\u2019autoritat de l\u2019Estat; aquesta\nvoluntat ha d\u2019expressar-se mitjan\u00e7ant eleccions aut\u00e8ntiques, que hauran\nde fer-se peri\u00f2dicament per sufragi universal i igual i per vot secret o\nper altre procediment equivalent que garanteixi la llibertat del vot.\nArticle 22\nTota persona, com a membre de la societat, t\u00e9 dret a la seguretat social\ni a obtenir, mitjan\u00e7ant l\u2019esfor\u00e7 nacional i la cooperaci\u00f3 internacional,\nsegons l\u2019organitzaci\u00f3 i els recursos de cada pa\u00eds, la satisfacci\u00f3 dels\ndrets econ\u00f2mics, socials i culturals indispensables per a la seva\ndignitat i el lliure desenvolupament de la seva personalitat.\nArticle 23\nTota persona t\u00e9 dret al treball, a la lliure elecci\u00f3 de la seva\nocupaci\u00f3, a condicions equitatives i satisfact\u00f2ries de treball, i a la\nprotecci\u00f3 contra l\u2019atur.\nTota persona, sense cap discriminaci\u00f3, t\u00e9 dret a salari igual per igual\ntreball.\nTothom que treballa t\u00e9 dret a una remuneraci\u00f3 equitativa i satisfact\u00f2ria\nque asseguri per a ell i la seva fam\u00edlia una exist\u00e8ncia conforme a la\ndignitat humana, completada, si cal, amb altres mitjans de protecci\u00f3\nsocial.\nTothom t\u00e9 dret a constituir sindicats per a la defensa dels seus",
            "Image": "c9b5b92abb0be889893accb7d678680c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "interessos i a afiliar-s\u2019hi.\nArticle 24\nTota persona t\u00e9 dret al descans i al lleure i, particularment, a una\nlimitaci\u00f3 raonable de la jornada de treball i a vacances peri\u00f2diques\npagades.\nArticle 25\nTota persona t\u00e9 dret a un nivell de vida que asseguri, per a ell i la\nseva fam\u00edlia, la salut i el benestar, especialment quant a alimentaci\u00f3,\nvestir, habitatge, assist\u00e8ncia m\u00e8dica i als serveis socials necessaris;\ntamb\u00e9 t\u00e9 dret a la seguretat en cas d\u2019atur, malaltia, incapacitat,\nvidu\u00eftat, vellesa o altra manca de mitjans de subsist\u00e8ncia independent\nde la seva voluntat.\nLa maternitat i la infantesa tenen dret a una cura i a una assist\u00e8ncia\nespecials. Tots els infants, nascuts d\u2019un matrimoni o fora d\u2019un\nmatrimoni, gaudeixen d\u2019igual protecci\u00f3 social.\nArticle 26\nTota persona t\u00e9 dret a l\u2019educaci\u00f3. L\u2019educaci\u00f3 ser\u00e0 gratu\u00efta, si m\u00e9s no,\nen la instrucci\u00f3 elemental i fonamental. La instrucci\u00f3 elemental ser\u00e0\nobligat\u00f2ria. L\u2019ensenyament t\u00e8cnic i professional es posar\u00e0 a l\u2019abast de\ntothom, i l\u2019acc\u00e9s a l\u2019ensenyament superior ser\u00e0 igual per a tots en\nfunci\u00f3 dels m\u00e8rits respectius.\nL\u2019educaci\u00f3 tendir\u00e0 al ple desenvolupament de la personalitat humana i a\nl\u2019enfortiment del respecte als drets humans i a les llibertats\nfonamentals; promour\u00e0 la comprensi\u00f3, la toler\u00e0ncia i l\u2019amistat entre\ntotes les nacions i grups \u00e8tnics o religiosos, i fomentar\u00e0 les\nactivitats de les Nacions Unides per al manteniment de la pau.\nEl pare i la mare tenen dret preferent d\u2019escollir la mena d\u2019educaci\u00f3 que\nser\u00e0 donada als seus fills.\nArticle 27\nTota persona t\u00e9 dret a participar lliurement en la vida cultural de la\ncomunitat, a gaudir de les arts i a participar i beneficiar-se del\nprogr\u00e9s cient\u00edfic.\nTota persona t\u00e9 dret a la protecci\u00f3 dels interessos morals i materials\nderivats de les produccions cient\u00edfiques, liter\u00e0ries o art\u00edstiques de\nqu\u00e8 sigui autor.\nArticle 28\nTota persona t\u00e9 dret a un ordre social i internacional en qu\u00e8 els drets\ni llibertats proclamats en aquesta Declaraci\u00f3 puguin ser plenament\nefectius.\nArticle 29",
            "Image": "618226700413668e7803f4efc40a4ae9"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tota persona t\u00e9 deures envers la comunitat, ja que nom\u00e9s en aquesta li\n\u00e9s possible el lliure i ple desenvolupament de la seva personalitat.\nEn l\u2019exercici dels drets i les llibertats, tothom estar\u00e0 sotm\u00e8s nom\u00e9s a\nles limitacions establertes per la llei i \u00fanicament amb la finalitat\nd\u2019assegurar el reconeixement i el respecte deguts als drets i llibertats\ndels altres i de complir les justes exig\u00e8ncies de la moral, de l\u2019ordre\np\u00fablic i del benestar general en una societat democr\u00e0tica.\nAquests drets i llibertats mai no podran ser exercits en oposici\u00f3 als\nobjectius i principis de les Nacions Unides.\nArticle 30\nRes en aquesta Declaraci\u00f3 no podr\u00e0 interpretar-se en el sentit que doni\ncap dret a un Estat, a un grup o a una persona a emprendre activitats o\na realitzar actes que tendeixin a la supressi\u00f3 de qualsevol dels drets i\nllibertats que s\u2019hi enuncien.",
            "Image": "bf625a461c55ea0f2927a9f2b7e7f797"
        }
    }
}
