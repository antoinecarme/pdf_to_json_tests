{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467308,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Adoptada i proclamada per l’Assemblea General de les Nacions Unides,\nresolució 217 A (III), de 10 de desembre de 1948\nDeclaració Universal de Drets Humans\nPREÀMBUL\nConsiderant que el reconeixement de la dignitat inherent i dels drets\niguals i inalienables de tots els membres de la família humana és el\nfonament de la llibertat, la justícia i la pau en el món,\nConsiderant que el desconeixement i el menyspreu dels drets humans han\noriginat actes de barbàrie que han ultratjat la consciència de la\nhumanitat; i que s’ha proclamat com l’aspiració més elevada de tothom\nl’adveniment d’un món on els éssers humans, deslliurats del temor i la\nmisèria, puguin gaudir de llibertat d’expressió i de creença,\nConsiderant que és essencial que els drets humans siguin protegits per\nun règim de dret per tal que les persones no es vegin forçades, com a\núltim recurs, a la rebel·lió contra la tirania i l’opressió,\nConsiderant també que és essencial de promoure el desenvolupament de\nrelacions amistoses entre les nacions,\nConsiderant que els pobles de les Nacions Unides han ratificat en la\nCarta llur fe en els drets humans fonamentals, en la dignitat i el valor\nde la persona humana i en la igualtat de dret d’homes i dones; i que han\ndecidit de promoure el progrés social i millorar el nivell de vida dins\nd’una llibertat més àmplia,\nConsiderant que els Estats membres s’han compromès a assegurar, en\ncooperació amb l’Organització de les Nacions Unides, el respecte\nuniversal i efectiu dels drets humans i les llibertats fonamentals,\nConsiderant que una concepció comuna d’aquests drets i llibertats és de\nla més gran importància per al ple compliment d’aquest compromís,\nL’Assemblea General\nProclama aquesta Declaració Universal de Drets Humans com l’ideal comú a\nassolir per a tots els pobles i nacions amb el fi que cada persona i\ncada institució, inspirant-se constantment en aquesta Declaració,\npromoguin, mitjançant l’ensenyament i l’educació, el respecte a aquests\ndrets i llibertats i assegurin, amb mesures progressives nacionals i\ninternacionals, el seu reconeixement i aplicació universals i efectius,\ntant entre els pobles dels Estats membres com entre els dels territoris\nsota llur jurisdicció.\nArticle 1\nTots els éssers humans neixen lliures i iguals en dignitat i en drets.\nSón dotats de raó i de consciència, i han de comportar-se fraternalment\nels uns amb els altres.\nArticle 2",
            "Image": "7e3c432e87238190625e9f0e4a57b97a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tothom té tots els drets i llibertats proclamats en aquesta Declaració,\nsense cap distinció de raça, color, sexe, llengua, religió, opinió\npolítica o de qualsevol altra mena, origen nacional o social, fortuna,\nnaixement o altra condició.\nA més, no es farà cap distinció basada en l’estatut polític, jurídic o\ninternacional del país o del territori al qual pertanyi una persona,\ntant si és independent com si està sota administració fiduciària, si no\nés autònom, o està sota qualsevol altra limitació de sobirania.\nArticle 3\nTota persona té dret a la vida, a la llibertat i a la seva seguretat.\nArticle 4\nNingú no serà sotmès a esclavitud o servitud: l’esclavitud i el tràfic\nd’esclaus són prohibits en totes llurs formes.\nArticle 5\nNingú no serà sotmès a tortures ni a penes o tractes cruels, inhumans o\ndegradants.\nArticle 6\nTota persona té el dret arreu al reconeixement de la seva personalitat\njurídica.\nArticle 7\nTots són iguals davant la llei i tenen dret, sense cap distinció, a\nigual protecció per la llei. Tots tenen dret a igual protecció contra\nqualsevol discriminació que violi aquesta Declaració i contra qualsevol\nincitació a una tal discriminació.\nArticle 8\nTota persona té dret a un recurs efectiu prop dels tribunals nacionals\ncompetents que l’empari contra actes que violin els seus drets\nfonamentals reconeguts per la constitució o per la llei.\nArticle 9\nNingú no serà detingut, pres o desterrat arbitràriament.\nArticle 10\nTota persona té dret, en condicions de plena igualtat, a ser escoltada\npúblicament i amb justícia per un tribunal independent i imparcial, per\na la determinació dels seus drets i obligacions o per a l’examen de\nqualsevol acusació contra ella en matèria penal.\nArticle 11\nTots els acusats d’un delicte tenen el dret que hom presumeixi la seva\ninnocència fins que no es provi la seva culpabilitat segons la llei en",
            "Image": "b9eb3bfb7654ad30f417675fc299805a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "un judici públic, en què hom li hagi assegurat totes les garanties\nnecessàries per a la seva defensa.\nNingú no serà condemnat per actes o omissions que en el moment que varen\nésser comesos no eren delictius segons el dret nacional o internacional.\nTampoc no s’imposarà cap pena superior a l’aplicable en el moment de\ncometre el delicte.\nArticle 12\nNingú no serà objecte d’intromissions arbitràries en la seva vida\nprivada, la seva família, el seu domicili o la seva correspondència, ni\nd’atacs al seu honor i reputació. Tothom té dret a la protecció de la\nllei contra tals intromissions o atacs.\nArticle 13\nTota persona té dret a circular lliurement i a triar la seva residència\ndins les fronteres de cada Estat.\nTota persona té dret o sortir de qualsevol país, àdhuc el propi, i a\nretornar-hi.\nArticle 14\nEn cas de persecució, tota persona té dret a cercar asil en altres\npaïsos i a beneficiar-se’n.\nAquest dret no podrà ser invocat contra una persecució veritablement\noriginada per delictes comuns o per actes oposats als objectius i\nprincipis de les Nacions Unides.\nArticle 15\nTota persona té dret a una nacionalitat.\nNingú no serà privat arbitràriament de la seva nacionalitat, ni del dret\nde canviar de nacionalitat.\nArticle 16\nEls homes i les dones, a partir de l’edat núbil, tenen dret, sense cap\nrestricció per motius de raça, nacionalitat o religió, a casar-se i a\nfundar una família. Gaudiran de drets iguals pel que fa al casament,\ndurant el matrimoni i en la seva dissolució.\nNomés es realitzarà el casament amb el lliure i ple consentiment dels\nfuturs esposos.\nLa família és l’element natural i fonamental de la societat i té dret a\nla protecció de la societat i de l’Estat.\nArticle 17\nTota persona té dret a la propietat, individualment i col·lectiva.\nNingú no serà privat arbitràriament de la seva propietat.",
            "Image": "0e11408623a380cd6398ed3faf5bdee4"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Article 18\nTota persona té dret a la llibertat de pensament, de consciència i de\nreligió; aquest dret inclou la llibertat de canviar de religió o de\ncreença, i la llibertat, individualment o col·lectivament, en públic o\nen privat, de manifestar la seva religió o creença per mitjà de\nl’ensenyament, la pràctica, el culte i l’observança.\nArticle 19\nTota persona té dret a la llibertat d’opinió i d’expressió; aquest dret\ninclou el de no ser molestat a causa de les pròpies opinions i el de\ncercar, rebre i difondre les informacions i les idees per qualsevol\nmitjà i sense límit de fronteres.\nArticle 20\nTota persona té dret a la llibertat de reunió i d’associació pacífiques.\nNingú no pot ser obligat a pertànyer a una associació.\nArticle 21\nTota persona té dret a participar en el govern del seu país, directament\no per mitjà de representants lliurement elegits.\nTota persona té dret, en condicions d’igualtat, a accedir a les funcions\npúbliques del seu país.\nLa voluntat del poble és el fonament de l’autoritat de l’Estat; aquesta\nvoluntat ha d’expressar-se mitjançant eleccions autèntiques, que hauran\nde fer-se periòdicament per sufragi universal i igual i per vot secret o\nper altre procediment equivalent que garanteixi la llibertat del vot.\nArticle 22\nTota persona, com a membre de la societat, té dret a la seguretat social\ni a obtenir, mitjançant l’esforç nacional i la cooperació internacional,\nsegons l’organització i els recursos de cada país, la satisfacció dels\ndrets econòmics, socials i culturals indispensables per a la seva\ndignitat i el lliure desenvolupament de la seva personalitat.\nArticle 23\nTota persona té dret al treball, a la lliure elecció de la seva\nocupació, a condicions equitatives i satisfactòries de treball, i a la\nprotecció contra l’atur.\nTota persona, sense cap discriminació, té dret a salari igual per igual\ntreball.\nTothom que treballa té dret a una remuneració equitativa i satisfactòria\nque asseguri per a ell i la seva família una existència conforme a la\ndignitat humana, completada, si cal, amb altres mitjans de protecció\nsocial.\nTothom té dret a constituir sindicats per a la defensa dels seus",
            "Image": "c9b5b92abb0be889893accb7d678680c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "interessos i a afiliar-s’hi.\nArticle 24\nTota persona té dret al descans i al lleure i, particularment, a una\nlimitació raonable de la jornada de treball i a vacances periòdiques\npagades.\nArticle 25\nTota persona té dret a un nivell de vida que asseguri, per a ell i la\nseva família, la salut i el benestar, especialment quant a alimentació,\nvestir, habitatge, assistència mèdica i als serveis socials necessaris;\ntambé té dret a la seguretat en cas d’atur, malaltia, incapacitat,\nviduïtat, vellesa o altra manca de mitjans de subsistència independent\nde la seva voluntat.\nLa maternitat i la infantesa tenen dret a una cura i a una assistència\nespecials. Tots els infants, nascuts d’un matrimoni o fora d’un\nmatrimoni, gaudeixen d’igual protecció social.\nArticle 26\nTota persona té dret a l’educació. L’educació serà gratuïta, si més no,\nen la instrucció elemental i fonamental. La instrucció elemental serà\nobligatòria. L’ensenyament tècnic i professional es posarà a l’abast de\ntothom, i l’accés a l’ensenyament superior serà igual per a tots en\nfunció dels mèrits respectius.\nL’educació tendirà al ple desenvolupament de la personalitat humana i a\nl’enfortiment del respecte als drets humans i a les llibertats\nfonamentals; promourà la comprensió, la tolerància i l’amistat entre\ntotes les nacions i grups ètnics o religiosos, i fomentarà les\nactivitats de les Nacions Unides per al manteniment de la pau.\nEl pare i la mare tenen dret preferent d’escollir la mena d’educació que\nserà donada als seus fills.\nArticle 27\nTota persona té dret a participar lliurement en la vida cultural de la\ncomunitat, a gaudir de les arts i a participar i beneficiar-se del\nprogrés científic.\nTota persona té dret a la protecció dels interessos morals i materials\nderivats de les produccions científiques, literàries o artístiques de\nquè sigui autor.\nArticle 28\nTota persona té dret a un ordre social i internacional en què els drets\ni llibertats proclamats en aquesta Declaració puguin ser plenament\nefectius.\nArticle 29",
            "Image": "618226700413668e7803f4efc40a4ae9"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tota persona té deures envers la comunitat, ja que només en aquesta li\nés possible el lliure i ple desenvolupament de la seva personalitat.\nEn l’exercici dels drets i les llibertats, tothom estarà sotmès només a\nles limitacions establertes per la llei i únicament amb la finalitat\nd’assegurar el reconeixement i el respecte deguts als drets i llibertats\ndels altres i de complir les justes exigències de la moral, de l’ordre\npúblic i del benestar general en una societat democràtica.\nAquests drets i llibertats mai no podran ser exercits en oposició als\nobjectius i principis de les Nacions Unides.\nArticle 30\nRes en aquesta Declaració no podrà interpretar-se en el sentit que doni\ncap dret a un Estat, a un grup o a una persona a emprendre activitats o\na realitzar actes que tendeixin a la supressió de qualsevol dels drets i\nllibertats que s’hi enuncien.",
            "Image": "bf625a461c55ea0f2927a9f2b7e7f797"
        }
    }
}
