{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470284,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Ture no te tikaanga tangata i roto i te Basileia\nAKAKITEANGA KI TE KATOATOA I TE AU TIKAANGA TANGATA\n(Arikiia e akakiteia ki te katoatoa na roto i te tukuanga tika 217 A (III) a te Uipaanga Maata\na te Taokotaianga o te au Basileia i te ra tai-ngauru o Titema 1948)\nAkatomoanga Tuatua\nI te mea oki e, ko te maramaanga e te arikianga i te tu turanga ngateitei tiratiratu tumu\ntikai, e te tikaanga aiteite e te mutukore o te tangata katoatoa o teianei ao, ko te tango ia o\nte oraanga tamanamanata kore ia, te oraanga tiratiratu e te ‘au, i roto i teianei ao,\nE i te mea oki e, ko te akangaropoinaanga e te akava’ava’aanga i te au tikaanga tangata, i tupu\nei te au angaanga rikarika tikai tei akatupu i te riri otooto ki te akavangakau o te tangata\ntini ravarai, e ko te riro anga mai o tetai ao te ka rauka i te taangaanga i to ratou tikaanga\ni te tuatua e te irinakianga ma te tamanamanata kore, e te oraanga mataku kore e te ngere kore,\ntei akakite atea ia e ko te akakoroanga puapinga maata rava atu ia o te tangata ravarai,\nE, i te mea oki e, e mea puapinga rava atu kia paruru ia te tikaanga tangata e te mana o te\nture kia kore tetai tangata kia akakeu ia ki tetai mataara ei ravenga openga kia akatupu i te\norureau i te tamaki atu i te takinokino anga e te akatuika’a anga,\nE,i te mea oki e, e mea puapinga rava atu kia akamatutu ia te tupuanga o te pirianga taeake i\nrotopu i te au Basileia,\nE, i te mea oki e, kua akamou te au iti tangata o te Taokotaianga o te au Basileia, na roto i\nta ratou papa ture tumu i to ratou irinakianga ki roto i te au tikaanga tumu o te tangata\ntatakitai, e ki roto i te turanga ngateitei tiratiratu, e te puapinga o te tangata; e pera\nkatoa te au tikaanga aiteite o te tane e te vaine, e kua akakoro katoa ia e ratou, kia tauturu\nia te tereanga ki mua o te au peu oraanga e te au turanga meitaki atu o te tu rangatira maata\natu,\nE, i te mea oki e, kua tia te au mema Basileia ia ratou uaorai, kapiti ki te Taokotaianga o te\nau Basileia kia rauka i te akatupu i te akangateiteianga e te arikianga a te katoatoa, e i te\nakono i te au tikaanga tangata e te au tu rangatira tumu,\nE, i te mea oki e, e ko te mea puapinga maata rava atu, no te akatupuanga katoa o teia\ntikaanga, kia marama te katoatoa i teia au tikaanga tangata e te au tu rangatira,\nE no reira, te akakite atea nei te Uipaanga Maata o te taokotaianga o te au Basileia, e ko teia\n“Akakiteanga ki te Katoatoa i te au Tikaanga Tangata”, kia riro teia ei mea tau tikai kia\numuumu ia no te iti tangata katoatoa e te au Basileia ravarai, kia tauta te tangata e te\ntaokotaianga tatakitai i roto i te oraanga tangata kapipiti na roto i te apiianga e te kimianga\ni te kite kia akamaata atu i te akangateitei i teia au tikaanga e te au tu rangatira ma te\nakamaara tamou tikai i teia Akakiteanga, e kia akapapu ia, na roto i te au ravenga akameitaki\natu, i roto i te au Basileia, e pera katoa i rotopu i te au Basileia, kia marama ia e kia ariki\nia e kia akono tamou ia e te katoatoa, i rotopu i te au iti tangata tukeke o te au mema\nBasileia e pera katoa i roto i te au iti tangata tukeke o te au pa enua i raro ake i ta ratou\nakatereanga.\nAtikara 1\nKua anau rangatira ia te tangata katoatoa ma te aiteite i te au tikaanga e te tu ngateitei\ntiratiratu. Kua ki ia ratou e te mero kimi ravenga e te akavangakau e kia akono tetai i tetai,\ni roto i te vaerua piri anga taeake.\nAtikara 2\nE tikaanga to te tangata tatakitai ki te au tikaanga katoatoa e te oraanga tamanamanata kore ia\ntei akanoo ia ki roto i teia Akakiteanga, ma te kore rava tetai akonoanga papakitai, no te tu\niti tangata, te pakiri tangata, tane e te vaine, te reo, akamorianga, manako akatereanga me\nkore tetai uaatu manako ke, Basileia anauanga me kore te au peu oraanga, apinga nui, tu\nanauanga me kore tetai turanga ke atu.\nE pera katoa, auraka tetai akatukeanga kia rave ia no runga i te tu akatereanga, mana, me kore\nturanga i rotopu i te Basileia o teianei ao, me kore tuanga no reira mai tetai tangata, noatu e\nna te reira Basileia e akaaere iaia uaorai, te akaaere tiaki anga a te au Basileia, akatere ia\nmei vao mai, me kore i raro ake i tetai akakotinga anga mana ke.\nAtikara 3\nE tikaanga to te tangata tatakitai i te ora, te tikaanga tamanamanata kore ia e te oraanga",
            "Image": "96e0b03e7d23c08a5eef1f8e03e63c47"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "paruru ia.\nAtikara 4\nAuraka tetai uatu tangata kia akatuikaa ia me kore ra kia akanoo ia ki roto i te oraanga tavini\ntaukore; e kia arai ia te au tu akatuikaa anga e te au tu okooko anga tangata.\nAtikara 5\nAuraka tetai uatu tangata kia tamamae kino ia, me kore ra, kia takinokino ia, me kore ra, kia\nakautunga ia i te tu kinokino rava, i te tu taukore i te tangata, me kore ra, i te tu taakama\nia.\nAtikara 6\nE tikaanga to tetai uatu tangata i mua i te ture kia ariki ia tona tu tangata i te au ngai\nravarai.\nAtikara 7\nE aiteite te katoatoa i mua i te ture, e, e tikaanga to ratou kia paruru aiteite ia e te ture\nma te kore rava tetai pirianga papakitai. E tikaanga to te katoatoa ki te paruruanga aiteite\nmei tetai uatu pirianga papakitai tei aati i teia Akakiteanga e ki tetai uatu akanauru anga o\ntaua pirianga papakitai ra.\nAtikara 8\nE tikaanga to tetai uatu tangata ki tetai paruruanga tau tikai a tetai akavaanga akamana ia i\nroto i te Basileia no tetai au angaanga tei aati i te tikaanga tumu tei oronga ia kia ratou e\nte papa ture me kore ra tetai ture.\nAtikara 9\nAuraka tetai uatu tangata kia akaapa taukore ia i raro ake i te ture, kia tapeka ia me kore ra\nakata’a ia.\nAtikara 10\nE tikaanga aiteite to te katotoa ki tetai akavaanga tau i mua i te aroaro o te katoatoa na\ntetai akavaanga akatakakeia ma te kore rava e pirianga papakitai, i te uriurianga akapapu i\ntona au tikaanga e tana au angaanga, e tetai uatu akaapaanga aati ture iaia.\nAtikara 11\nE tikaanga to tetai uatu tangata ki tona tu apakore no tetai uatu akaapaanga aati ture e tae\nuatu ki te tuatau e akapapu ia’i e kua apa aia kia tau ki te ture i roto i tetai akavaanga i\nmua i te aroaro o te katoatoa tei akapapu i te au ravenga paruru iaia.\nAuraka tetai uatu tangata kia akaapa ia no tetai aatianga ture no tetai uatu angaanga i rave\nia, me kore ra kare i rave ia, tei kore i riro ei aatianga ture Basileia, me kore ra, ture i\nrotopu i te au Basileia, i te tuatau i rave ia’i. Auraka katoa tetai akautunga teima’a atu kia\ntuku ia i tei oti i te akanoo ia i te tuatau i rave ia’i te aatianga ture.\nAtikara 12\nAuraka rava tetai uatu tangata kia tamanamanata taukore ia te muna o tona oraanga, tona kopu\ntangata, tona ngutuare me kore ra tana au tataanga tuatua, auraka katoa tetai akakinoanga i\ntona tu ngateitei ma tona rongo meitaki. E tikaanga to te katoatoa ki te paruru anga a te ture\nmei taua au tamanamanata anga me kore ra taua au akakinoanga.\nAtikara 13\nE tikaanga to tetai uatu tangata i te aaere e te noo tamanamanata kore ia i roto i te au kena o\ntetai uatu Basileia.\nE tikaanga to tetai uatu tangata i te akaruke i tetai uatu enua, ma tona uaorai, e te oki ki\ntona enua.\nAtikara 14\nE tikaanga to tetai uatu tangata kia kimi, e kia tika ia, i roto i tetai au Basileia, te paruru\nanga mei tetai takinokino anga.\nAuraka ra teia tikaanga kia taangaanga ia no tetai akaapaanga tei tupu tika mai no tetai\nakaapaanga aati ture i vao ake i te akatereanga kavamani me kore ra no tetai uatu angaanga tei",
            "Image": "908a1050b6d90c9a6009e73ff595f563"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "patoi i te au akakoroanga e te au vaerua o te Taokotaianga o te au Basileia.\nAtikara 15\nE tikaanga to tetai uatu tangata ki te turanga tangata no tetai Basileia.\nAuraka rava tetai uatu tangata kia akakore taukore ia tona turanga tangata Basileia e auraka\nkatoa kia akakore ia tona tikaanga kia taui i tona turanga tangata Basileia.\nAtikara 16\nE tikaanga to te tane e te vaine tei tae to ratou mataiti i raro ake i te ture, kia akaipoipo e\nkia akatupu i tetai puna ma te kore rava e akakotinga anga iti tangata, turanga tangata\nBasileia me kore ra irinakianga akamori. Kia aiteite to ratou tikaanga no te akaipoipo anga, i\nte tuatau noo anga akaipoipo, e i te tuatau tatara anga.\nKa akatika ua ia tetai akaipoipo anga ki te tika papu e te tamanamanata kore ia a nga tangata\ntei anoano i te akaipoipo.\nKo te puna, te tango natura o te iti tangata, e, e tikaanga tona ki te paruru anga a te\nkatoatoa e a te Basileia.\nAtikara 17\nE tikaanga to tetai uatu tangata kia riro ei ‘atu apinga koia anake ua me kore ra koia e tetai\nua atu.\nAuraka rava tetai uatu tangata kia akangere taukore ia i tana au apinga.\nAtikara 18\nE tikaanga to tetai uatu tangata kia ‘anga manako, akavangakau, e te irinaki akamori ma te\ntamanamanata kore ia; tei roto i teia tikaanga te mana kia taui i tona irinaki anga me kore ra\nakamori anga, e, e mana tamanamanata kore ia tona kia akaari i tona irinakianga me kore ra\nakamorianga na roto i te apiianga, akonoanga, pureanga e te arikianga, koia anake ua me kore ra\nkapiti ki tetai atu i te ngai o te katoatoa, me kore ra te ngai kare no te katoatoa.\nAtikara 19\nE tikaanga to tetai uatu tangata ki tona uaorai manako e te akaari manako; tei roto i teia\ntikaanga ka rauka iaia i te mou i tetai uatu manako ma te kore e tamanamanata ia e te kimi,\nariki e te akakite i te au tu kite e te manakonako anga na roto i te ravenga akakite anga\ntuatua ma te kore rava e akakena ia.\nAtikara 20\nE tikaanga to tetai uatu tangata kia rave i tetai uipaanga e te taokotaianga ‘au ma te kore e\ntamanamanata ia.\nAuraka tetai uatu tangata kia maro ia kia piri ki tetai taokotaianga.\nAtikara 21\nE tikaanga to tetai uatu tangata kia piri ki roto i te kavamani o tona enua, na roto iaia\nuaorai me kore ra na roto i tona au mata tei iki tamanamanata kore ia.\nE tikaanga aiteite to tetai uatu tangata kia piri aia ki te angaanga na te katoatoa i roto i\ntona enua.\nKo te anoano o te iti tangata te tango ia o te mana o te kavamani; ko teia anoano kia akaari ia\nna roto i te au ikianga tau i te au tuatau i akataka ia, e ko teia au ikianga kia rave ia i\nraro ake i te ikianga aiteite na te katoatoa, e te ka rave ia na roto i te ikianga muna me kore\ntetai uatu tu akatere anga ikianga tamanamanata kore ia mei tei reira.\nAtikara 22\nE tikaanga to tetai uatu tangata, i te mea e, e mema aia no tetai iti tangata, ki te paruru\nanga i tona oraanga e ki te akatupu anga, na roto i te tauta anga a tona Basileia e te\nTaokotaianga o te au Basileia e kia tau ki te au akanoonoo anga e te au puapinga o te reira\nBasileia, no te kimianga puapinga, noo anga ma te au peu oraanga tei anoano pakari ia no tona\ntu rangatira e te akatupu anga tamanamanata kore ia i tona tu tangata.\nAtikara 23\nE tikaanga to tetai uatu tangata kia angaanga, e kia iki i tana angaanga, ki te au turanga tau",
            "Image": "3ff61b14e4e8f0aa3114a3faabe24226"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "e te meitaki no te angaanga e ki te paruruanga i te tuatau angaanga kore.\nE tikaanga to tetai uatu tangata kia tutaki akaaiteite ia no te angaanga aiteite, ma te kore\nrava tetai akaraanga papakitai.\nE tikaanga\nmeitaki ei\ntangata, e\nparuruanga\nto tetai uatu tangata tei rave i tetai angaanga ki tetai tutaki anga tau e te\nakapapu nona e no tona puna tetai oraanga tei tau ki te turanga ngateitei o te\nkia akarava ia te reira, me anoano ia, na roto i tetai au ravenga ke no te\noraanga meitaki.\nE tikaanga to tetai uatu tangata kia akatupu e kia piri ki roto i tetai uatu putuputuanga no te\nparuru anga i tana kimikimi anga puapinga.\nAtikara 24\nE tikaanga to tetai uatu tangata ki tetai tuatau akangaroi anga e te tamataora anga, kapiti ia\nki tetai au akakotinga anga tau o te ora angaanga e tetai au tuatau orote tutaki ia.\nAtikara 25\nE tikaanga to tetai uatu tangata ki tetai turanga oraanga tau ma te meitaki nona e no tona\npuna, kapiti ia te kai, kakau, ngutuare e te paruruanga maki ma tetai au angaanga tau tei\nanoano ia no te oraanga meitaki; e te tikaanga ki tetai paruruanga i te tuatau angaanga kore,\nmaki, paruparu kopapa, takaua, ruaine me kore ra tetai uatu tu ngere i vao ake i tona mana\nakaaere.\nE tikaanga to te au metua vaine utuutu tamariki e, to te au tamariki, ki tetai tiaki anga\ntakake e te tauturu. Ko te tamariki katoatoa noatu e kua anau ia ki roto me kore ki vao ake i\nte noo anga akaipoipo o nga metua, kia oronga ia kia ratou tetai paruru anga aiteite.\nAtikara 26\nE tikaanga to te katoatoa ki tetai apiianga. Kia tutaki kore ia te apii i te tuatau akamata\nanga e te akatumu anga. Kia ture ia te katoatoa ki te apiianga akamata anga. Kia rauka ngoie\nua ki te katoatoa te apiianga kimi raverave oonu e te apiianga kimi kite oonu, e kia akatuera\naiteite ia te apiianga teitei atu kia tau ki te tu marama.\nKia akatano ia te apiianga ki te akatupu anga ki te openga o te tu tangata e ki te akamatutu\nanga i te akangateitei anga no te tikaanga tangata e te tu rangatira tumu. Kia akatupu te\nreira i te marama, te akakoromaki e te pirianga taeake i rotopu i te au Basileia, iti tangata\nme kore ra te au putuputuanga akamori, e kia akamaata atu i te au angaanga a te Taokotaianga o\nte Basileia no te akamou anga i te ‘au.\nTei te metua te tikaanga mua i te iki i te tu apiianga te ka oronga ia ki ta ratou tamariki.\nAtikara 27\nE tikaanga to tetai uatu tangata kia piri tamanamanata kore ia ki roto i te au peu oraanga o\ntetai iti tangata, kia mataora i te au peu karape e kia piri ki te au kite marama ou e te au\nmeitaki o te reira.\nE tikaanga to tetai uatu tangata ki te paruruanga a te au puapinga kopapa e te tau tei rauka\nmei roto i tetai uatu kite ou, tata anga tuatua me kore tetai peu tana uaorai i anga.\nAtikara 28\nE tikaanga to tetai uatu tangata kia noo ki roto i tetai tu oraanga iti tangata e te oraanga i\nrotopu i te au Basileia tei akatupu ki te openga, te au tu tikaanga e te tu rangatira i tata ia\ni roto i teia Akakiteanga.\nAtikara 29\nE atinga ta tetai uatu ki te noo anga tangata tei roto anake ua i reira te rauka anga\ntamanamanata kore ia e te akatupu anga ki te openga o tona tu tangata.\nI te taangaanga anga ia i tona au tikaanga e te oraanga tamanamanata kore ia tei raro ake te\ntangata tatakitai i te au akakotinga anga ua i akataka ia e te ture no te akakoroanga okotai no\nte akapapu anga i te arikianga no te akangateiteianga i te au tikaanga e te oraanga\ntamanamanata kore ia e te rauka anga o te au umuumu anga tau no te oraanga meitaki e te oraanga\n‘au e te tu oraanga puapinga no te katoatoa i roto i te nooanga iti tangata i ta ratou uaorai\naka’aereanga.\nAuraka rava kia riro te taangaanga anga i teia au tikaanga e te oraanga tamanamanata kore ia ei\npatoi anga i te au akakoroanga e te au turanga irinaki anga a te Taokotaianga o te au Basileia.",
            "Image": "ae8082fcfc2359a278f298e79064ae4a"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Atikara 30\nAuraka rava tetai uriuri anga aiteanga no teia Akakiteanga kia aka anau mai no tetai uaatu\nBasileia, taokotaianga tangata me kore, tetai uaatu tangata, i tetai tikaanga kia rave i tetai\nua atu angaanga me kore kia akatupu i tetai angaanga no te akakoroanga kia takore ia tetai\nuaatu o te au tikaanga tangata e te oraanga tamanamanata kore ia i akamou ia i roto i teia\nAkakiteanga nei.",
            "Image": "a6b53f8edec7e4f670798f9cff76e1cd"
        }
    }
}
