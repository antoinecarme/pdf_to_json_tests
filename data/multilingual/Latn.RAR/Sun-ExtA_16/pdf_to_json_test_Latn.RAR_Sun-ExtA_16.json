{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470407,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ture no te tikaanga tangata i roto i te Basileia\nAKAKITEANGA KI TE KATOATOA I TE AU TIKAANGA TANGATA\n(Arikiia e akakiteia ki te katoatoa na roto i te tukuanga tika 217 A (III) a te\nUipaanga Maata a te Taokotaianga o te au Basileia i te ra tai-ngauru o Titema 1948)\nAkatomoanga Tuatua\nI te mea oki e, ko te maramaanga e te arikianga i te tu turanga ngateitei tiratiratu\ntumu tikai, e te tikaanga aiteite e te mutukore o te tangata katoatoa o teianei ao, ko\nte tango ia o te oraanga tamanamanata kore ia, te oraanga tiratiratu e te \u2018au, i roto\ni teianei ao,\nE i te mea oki e, ko te akangaropoinaanga e te akava\u2019ava\u2019aanga i te au tikaanga\ntangata, i tupu ei te au angaanga rikarika tikai tei akatupu i te riri otooto ki te\nakavangakau o te tangata tini ravarai, e ko te riro anga mai o tetai ao te ka rauka i\nte taangaanga i to ratou tikaanga i te tuatua e te irinakianga ma te tamanamanata kore,\ne te oraanga mataku kore e te ngere kore, tei akakite atea ia e ko te akakoroanga\npuapinga maata rava atu ia o te tangata ravarai,\nE, i te mea oki e, e mea puapinga rava atu kia paruru ia te tikaanga tangata e te mana\no te ture kia kore tetai tangata kia akakeu ia ki tetai mataara ei ravenga openga kia\nakatupu i te orureau i te tamaki atu i te takinokino anga e te akatuika\u2019a anga,\nE,i te mea oki e, e mea puapinga rava atu kia akamatutu ia te tupuanga o te pirianga\ntaeake i rotopu i te au Basileia,\nE, i te mea oki e, kua akamou te au iti tangata o te Taokotaianga o te au Basileia, na\nroto i ta ratou papa ture tumu i to ratou irinakianga ki roto i te au tikaanga tumu o\nte tangata tatakitai, e ki roto i te turanga ngateitei tiratiratu, e te puapinga o te\ntangata; e pera katoa te au tikaanga aiteite o te tane e te vaine, e kua akakoro katoa\nia e ratou, kia tauturu ia te tereanga ki mua o te au peu oraanga e te au turanga\nmeitaki atu o te tu rangatira maata atu,\nE, i te mea oki e, kua tia te au mema Basileia ia ratou uaorai, kapiti ki te\nTaokotaianga o te au Basileia kia rauka i te akatupu i te akangateiteianga e te\narikianga a te katoatoa, e i te akono i te au tikaanga tangata e te au tu rangatira\ntumu,\nE, i te mea oki e, e ko te mea puapinga maata rava atu, no te akatupuanga katoa o teia\ntikaanga, kia marama te katoatoa i teia au tikaanga tangata e te au tu rangatira,\nE no reira, te akakite atea nei te Uipaanga Maata o te taokotaianga o te au Basileia, e\nko teia \u201cAkakiteanga ki te Katoatoa i te au Tikaanga Tangata\u201d, kia riro teia ei mea\ntau tikai kia umuumu ia no te iti tangata katoatoa e te au Basileia ravarai, kia tauta\nte tangata e te taokotaianga tatakitai i roto i te oraanga tangata kapipiti na roto i\nte apiianga e te kimianga i te kite kia akamaata atu i te akangateitei i teia au\ntikaanga e te au tu rangatira ma te akamaara tamou tikai i teia Akakiteanga, e kia\nakapapu ia, na roto i te au ravenga akameitaki atu, i roto i te au Basileia, e pera\nkatoa i rotopu i te au Basileia, kia marama ia e kia ariki ia e kia akono tamou ia e te\nkatoatoa, i rotopu i te au iti tangata tukeke o te au mema Basileia e pera katoa i roto\ni te au iti tangata tukeke o te au pa enua i raro ake i ta ratou akatereanga.\nAtikara 1",
            "Image": "811a1f59a1289284e4ebde9fa087a72f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kua anau rangatira ia te tangata katoatoa ma te aiteite i te au tikaanga e te tu\nngateitei tiratiratu. Kua ki ia ratou e te mero kimi ravenga e te akavangakau e kia\nakono tetai i tetai, i roto i te vaerua piri anga taeake.\nAtikara 2\nE tikaanga to te tangata tatakitai ki te au tikaanga katoatoa e te oraanga tamanamanata\nkore ia tei akanoo ia ki roto i teia Akakiteanga, ma te kore rava tetai akonoanga\npapakitai, no te tu iti tangata, te pakiri tangata, tane e te vaine, te reo,\nakamorianga, manako akatereanga me kore tetai uaatu manako ke, Basileia anauanga me\nkore te au peu oraanga, apinga nui, tu anauanga me kore tetai turanga ke atu.\nE pera katoa, auraka tetai akatukeanga kia rave ia no runga i te tu akatereanga, mana,\nme kore turanga i rotopu i te Basileia o teianei ao, me kore tuanga no reira mai tetai\ntangata, noatu e na te reira Basileia e akaaere iaia uaorai, te akaaere tiaki anga a te\nau Basileia, akatere ia mei vao mai, me kore i raro ake i tetai akakotinga anga mana\nke.\nAtikara 3\nE tikaanga to te tangata tatakitai i te ora, te tikaanga tamanamanata kore ia e te\noraanga paruru ia.\nAtikara 4\nAuraka tetai uatu tangata kia akatuikaa ia me kore ra kia akanoo ia ki roto i te\noraanga tavini taukore; e kia arai ia te au tu akatuikaa anga e te au tu okooko anga\ntangata.\nAtikara 5\nAuraka tetai uatu tangata kia tamamae kino ia, me kore ra, kia takinokino ia, me kore\nra, kia akautunga ia i te tu kinokino rava, i te tu taukore i te tangata, me kore ra, i\nte tu taakama ia.\nAtikara 6\nE tikaanga to tetai uatu tangata i mua i te ture kia ariki ia tona tu tangata i te au\nngai ravarai.\nAtikara 7\nE aiteite te katoatoa i mua i te ture, e, e tikaanga to ratou kia paruru aiteite ia e\nte ture ma te kore rava tetai pirianga papakitai. E tikaanga to te katoatoa ki te\nparuruanga aiteite mei tetai uatu pirianga papakitai tei aati i teia Akakiteanga e ki\ntetai uatu akanauru anga o taua pirianga papakitai ra.\nAtikara 8\nE tikaanga to tetai uatu tangata ki tetai paruruanga tau tikai a tetai akavaanga\nakamana ia i roto i te Basileia no tetai au angaanga tei aati i te tikaanga tumu tei\noronga ia kia ratou e te papa ture me kore ra tetai ture.\nAtikara 9\nAuraka tetai uatu tangata kia akaapa taukore ia i raro ake i te ture, kia tapeka ia me\nkore ra akata\u2019a ia.",
            "Image": "62e4ed7f044b463c60d55c49df85e117"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Atikara 10\nE tikaanga aiteite to te katotoa ki tetai akavaanga tau i mua i te aroaro o te katoatoa\nna tetai akavaanga akatakakeia ma te kore rava e pirianga papakitai, i te uriurianga\nakapapu i tona au tikaanga e tana au angaanga, e tetai uatu akaapaanga aati ture iaia.\nAtikara 11\nE tikaanga to tetai uatu tangata ki tona tu apakore no tetai uatu akaapaanga aati ture\ne tae uatu ki te tuatau e akapapu ia\u2019i e kua apa aia kia tau ki te ture i roto i tetai\nakavaanga i mua i te aroaro o te katoatoa tei akapapu i te au ravenga paruru iaia.\nAuraka tetai uatu tangata kia akaapa ia no tetai aatianga ture no tetai uatu angaanga i\nrave ia, me kore ra kare i rave ia, tei kore i riro ei aatianga ture Basileia, me kore\nra, ture i rotopu i te au Basileia, i te tuatau i rave ia\u2019i. Auraka katoa tetai\nakautunga teima\u2019a atu kia tuku ia i tei oti i te akanoo ia i te tuatau i rave ia\u2019i te\naatianga ture.\nAtikara 12\nAuraka rava tetai uatu tangata kia tamanamanata taukore ia te muna o tona oraanga, tona\nkopu tangata, tona ngutuare me kore ra tana au tataanga tuatua, auraka katoa tetai\nakakinoanga i tona tu ngateitei ma tona rongo meitaki. E tikaanga to te katoatoa ki te\nparuru anga a te ture mei taua au tamanamanata anga me kore ra taua au akakinoanga.\nAtikara 13\nE tikaanga to tetai uatu tangata i te aaere e te noo tamanamanata kore ia i roto i te\nau kena o tetai uatu Basileia.\nE tikaanga to tetai uatu tangata i te akaruke i tetai uatu enua, ma tona uaorai, e te\noki ki tona enua.\nAtikara 14\nE tikaanga to tetai uatu tangata kia kimi, e kia tika ia, i roto i tetai au Basileia,\nte paruru anga mei tetai takinokino anga.\nAuraka ra teia tikaanga kia taangaanga ia no tetai akaapaanga tei tupu tika mai no\ntetai akaapaanga aati ture i vao ake i te akatereanga kavamani me kore ra no tetai uatu\nangaanga tei patoi i te au akakoroanga e te au vaerua o te Taokotaianga o te au\nBasileia.\nAtikara 15\nE tikaanga to tetai uatu tangata ki te turanga tangata no tetai Basileia.\nAuraka rava tetai uatu tangata kia akakore taukore ia tona turanga tangata Basileia e\nauraka katoa kia akakore ia tona tikaanga kia taui i tona turanga tangata Basileia.\nAtikara 16\nE tikaanga to te tane e te vaine tei tae to ratou mataiti i raro ake i te ture, kia\nakaipoipo e kia akatupu i tetai puna ma te kore rava e akakotinga anga iti tangata,\nturanga tangata Basileia me kore ra irinakianga akamori. Kia aiteite to ratou tikaanga\nno te akaipoipo anga, i te tuatau noo anga akaipoipo, e i te tuatau tatara anga.",
            "Image": "2e8f63034d7dd9bf2524daa6c9dd2b4d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ka akatika ua ia tetai akaipoipo anga ki te tika papu e te tamanamanata kore ia a nga\ntangata tei anoano i te akaipoipo.\nKo te puna, te tango natura o te iti tangata, e, e tikaanga tona ki te paruru anga a te\nkatoatoa e a te Basileia.\nAtikara 17\nE tikaanga to tetai uatu tangata kia riro ei \u2018atu apinga koia anake ua me kore ra koia\ne tetai ua atu.\nAuraka rava tetai uatu tangata kia akangere taukore ia i tana au apinga.\nAtikara 18\nE tikaanga to tetai uatu tangata kia \u2018anga manako, akavangakau, e te irinaki akamori\nma te tamanamanata kore ia; tei roto i teia tikaanga te mana kia taui i tona irinaki\nanga me kore ra akamori anga, e, e mana tamanamanata kore ia tona kia akaari i tona\nirinakianga me kore ra akamorianga na roto i te apiianga, akonoanga, pureanga e te\narikianga, koia anake ua me kore ra kapiti ki tetai atu i te ngai o te katoatoa, me\nkore ra te ngai kare no te katoatoa.\nAtikara 19\nE tikaanga to tetai uatu tangata ki tona uaorai manako e te akaari manako; tei roto i\nteia tikaanga ka rauka iaia i te mou i tetai uatu manako ma te kore e tamanamanata ia e\nte kimi, ariki e te akakite i te au tu kite e te manakonako anga na roto i te ravenga\nakakite anga tuatua ma te kore rava e akakena ia.\nAtikara 20\nE tikaanga to tetai uatu tangata kia rave i tetai uipaanga e te taokotaianga \u2018au ma te\nkore e tamanamanata ia.\nAuraka tetai uatu tangata kia maro ia kia piri ki tetai taokotaianga.\nAtikara 21\nE tikaanga to tetai uatu tangata kia piri ki roto i te kavamani o tona enua, na roto\niaia uaorai me kore ra na roto i tona au mata tei iki tamanamanata kore ia.\nE tikaanga aiteite to tetai uatu tangata kia piri aia ki te angaanga na te katoatoa i\nroto i tona enua.\nKo te anoano o te iti tangata te tango ia o te mana o te kavamani; ko teia anoano kia\nakaari ia na roto i te au ikianga tau i te au tuatau i akataka ia, e ko teia au ikianga\nkia rave ia i raro ake i te ikianga aiteite na te katoatoa, e te ka rave ia na roto i\nte ikianga muna me kore tetai uatu tu akatere anga ikianga tamanamanata kore ia mei tei\nreira.\nAtikara 22\nE tikaanga to tetai uatu tangata, i te mea e, e mema aia no tetai iti tangata, ki te\nparuru anga i tona oraanga e ki te akatupu anga, na roto i te tauta anga a tona\nBasileia e te Taokotaianga o te au Basileia e kia tau ki te au akanoonoo anga e te au\npuapinga o te reira Basileia, no te kimianga puapinga, noo anga ma te au peu oraanga\ntei anoano pakari ia no tona tu rangatira e te akatupu anga tamanamanata kore ia i tona",
            "Image": "79189c7376c842987843937148146e9a"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "tu tangata.\nAtikara 23\nE tikaanga to tetai uatu tangata kia angaanga, e kia iki i tana angaanga, ki te au\nturanga tau e te meitaki no te angaanga e ki te paruruanga i te tuatau angaanga kore.\nE tikaanga to tetai uatu tangata kia tutaki akaaiteite ia no te angaanga aiteite, ma te\nkore rava tetai akaraanga papakitai.\nE tikaanga to\nte meitaki ei\no te tangata,\nte paruruanga\ntetai uatu tangata tei rave i tetai angaanga ki tetai tutaki anga tau e\nakapapu nona e no tona puna tetai oraanga tei tau ki te turanga ngateitei\ne kia akarava ia te reira, me anoano ia, na roto i tetai au ravenga ke no\noraanga meitaki.\nE tikaanga to tetai uatu tangata kia akatupu e kia piri ki roto i tetai uatu\nputuputuanga no te paruru anga i tana kimikimi anga puapinga.\nAtikara 24\nE tikaanga to tetai uatu tangata ki tetai tuatau akangaroi anga e te tamataora anga,\nkapiti ia ki tetai au akakotinga anga tau o te ora angaanga e tetai au tuatau orote\ntutaki ia.\nAtikara 25\nE tikaanga to tetai uatu tangata ki tetai turanga oraanga tau ma te meitaki nona e no\ntona puna, kapiti ia te kai, kakau, ngutuare e te paruruanga maki ma tetai au angaanga\ntau tei anoano ia no te oraanga meitaki; e te tikaanga ki tetai paruruanga i te tuatau\nangaanga kore, maki, paruparu kopapa, takaua, ruaine me kore ra tetai uatu tu ngere i\nvao ake i tona mana akaaere.\nE tikaanga to te au metua vaine utuutu tamariki e, to te au tamariki, ki tetai tiaki\nanga takake e te tauturu. Ko te tamariki katoatoa noatu e kua anau ia ki roto me kore\nki vao ake i te noo anga akaipoipo o nga metua, kia oronga ia kia ratou tetai paruru\nanga aiteite.\nAtikara 26\nE tikaanga to te katoatoa ki tetai apiianga. Kia tutaki kore ia te apii i te tuatau\nakamata anga e te akatumu anga. Kia ture ia te katoatoa ki te apiianga akamata anga.\nKia rauka ngoie ua ki te katoatoa te apiianga kimi raverave oonu e te apiianga kimi\nkite oonu, e kia akatuera aiteite ia te apiianga teitei atu kia tau ki te tu marama.\nKia akatano ia te apiianga ki te akatupu anga ki te openga o te tu tangata e ki te\nakamatutu anga i te akangateitei anga no te tikaanga tangata e te tu rangatira tumu.\nKia akatupu te reira i te marama, te akakoromaki e te pirianga taeake i rotopu i te au\nBasileia, iti tangata me kore ra te au putuputuanga akamori, e kia akamaata atu i te au\nangaanga a te Taokotaianga o te Basileia no te akamou anga i te \u2018au.\nTei te metua te tikaanga mua i te iki i te tu apiianga te ka oronga ia ki ta ratou\ntamariki.\nAtikara 27\nE tikaanga to tetai uatu tangata kia piri tamanamanata kore ia ki roto i te au peu",
            "Image": "c317c4e8ef7372e6e37d64174ba888e1"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "oraanga o tetai iti tangata, kia mataora i te au peu karape e kia piri ki te au kite\nmarama ou e te au meitaki o te reira.\nE tikaanga to tetai uatu tangata ki te paruruanga a te au puapinga kopapa e te tau tei\nrauka mei roto i tetai uatu kite ou, tata anga tuatua me kore tetai peu tana uaorai i\nanga.\nAtikara 28\nE tikaanga to tetai uatu tangata kia noo ki roto i tetai tu oraanga iti tangata e te\noraanga i rotopu i te au Basileia tei akatupu ki te openga, te au tu tikaanga e te tu\nrangatira i tata ia i roto i teia Akakiteanga.\nAtikara 29\nE atinga ta tetai uatu ki te noo anga tangata tei roto anake ua i reira te rauka anga\ntamanamanata kore ia e te akatupu anga ki te openga o tona tu tangata.\nI te taangaanga anga ia i tona au tikaanga e te oraanga tamanamanata kore ia tei raro\nake te tangata tatakitai i te au akakotinga anga ua i akataka ia e te ture no te\nakakoroanga okotai no te akapapu anga i te arikianga no te akangateiteianga i te au\ntikaanga e te oraanga tamanamanata kore ia e te rauka anga o te au umuumu anga tau no\nte oraanga meitaki e te oraanga \u2018au e te tu oraanga puapinga no te katoatoa i roto i\nte nooanga iti tangata i ta ratou uaorai aka\u2019aereanga.\nAuraka rava kia riro te taangaanga anga i teia au tikaanga e te oraanga tamanamanata\nkore ia ei patoi anga i te au akakoroanga e te au turanga irinaki anga a te\nTaokotaianga o te au Basileia.\nAtikara 30\nAuraka rava tetai uriuri anga aiteanga no teia Akakiteanga kia aka anau mai no tetai\nuaatu Basileia, taokotaianga tangata me kore, tetai uaatu tangata, i tetai tikaanga kia\nrave i tetai ua atu angaanga me kore kia akatupu i tetai angaanga no te akakoroanga kia\ntakore ia tetai uaatu o te au tikaanga tangata e te oraanga tamanamanata kore ia i\nakamou ia i roto i teia Akakiteanga nei.",
            "Image": "590b8e0c4cc49f25fc26f3a12c23936d"
        }
    }
}
