{
    "MetaData": {
        "Author": null,
        "Creation_Date": 1581470304,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "2087c817619b7cc3bd004fe120ecb399",
            "Index": 0,
            "Label": "1",
            "Size": [
                595.0,
                842.0
            ],
            "Text": "Ture no te tikaanga tangata i roto i te Basileia\nAKAKITEANGA KI TE KATOATOA I TE AU TIKAANGA TANGATA\n(Arikiia e akakiteia ki te katoatoa na roto i te tukuanga tika 217 A\n(III) a te Uipaanga Maata a te Taokotaianga o te au Basileia i te ra\ntai-ngauru o Titema 1948)\nAkatomoanga Tuatua\nI te mea oki e, ko te maramaanga e te arikianga i te tu turanga\nngateitei tiratiratu tumu tikai, e te tikaanga aiteite e te mutukore o\nte tangata katoatoa o teianei ao, ko te tango ia o te oraanga\ntamanamanata kore ia, te oraanga tiratiratu e te ‘au, i roto i teianei\nao,\nE i te mea oki e, ko te akangaropoinaanga e te akava’ava’aanga i te au\ntikaanga tangata, i tupu ei te au angaanga rikarika tikai tei akatupu i\nte riri otooto ki te akavangakau o te tangata tini ravarai, e ko te riro\nanga mai o tetai ao te ka rauka i te taangaanga i to ratou tikaanga i te\ntuatua e te irinakianga ma te tamanamanata kore, e te oraanga mataku\nkore e te ngere kore, tei akakite atea ia e ko te akakoroanga puapinga\nmaata rava atu ia o te tangata ravarai,\nE, i te mea oki e, e mea puapinga rava atu kia paruru ia te tikaanga\ntangata e te mana o te ture kia kore tetai tangata kia akakeu ia ki\ntetai mataara ei ravenga openga kia akatupu i te orureau i te tamaki atu\ni te takinokino anga e te akatuika’a anga,\nE,i te mea oki e, e mea puapinga rava atu kia akamatutu ia te tupuanga o\nte pirianga taeake i rotopu i te au Basileia,\nE, i te mea oki e, kua akamou te au iti tangata o te Taokotaianga o te\nau Basileia, na roto i ta ratou papa ture tumu i to ratou irinakianga ki\nroto i te au tikaanga tumu o te tangata tatakitai, e ki roto i te\nturanga ngateitei tiratiratu, e te puapinga o te tangata; e pera katoa\nte au tikaanga aiteite o te tane e te vaine, e kua akakoro katoa ia e\nratou, kia tauturu ia te tereanga ki mua o te au peu oraanga e te au\nturanga meitaki atu o te tu rangatira maata atu,\nE, i te mea oki e,\nki te Taokotaianga\nakangateiteianga e\ntikaanga tangata e\nkua tia te au mema Basileia ia ratou uaorai, kapiti\no te au Basileia kia rauka i te akatupu i te\nte arikianga a te katoatoa, e i te akono i te au\nte au tu rangatira tumu,\nE, i te mea oki e, e ko te mea puapinga maata rava atu, no te\nakatupuanga katoa o teia tikaanga, kia marama te katoatoa i teia au\ntikaanga tangata e te au tu rangatira,\nE no reira, te akakite atea nei te Uipaanga Maata o te taokotaianga o te\nau Basileia, e ko teia “Akakiteanga ki te Katoatoa i te au Tikaanga\nTangata”, kia riro teia ei mea tau tikai kia umuumu ia no te iti tangata\nkatoatoa e te au Basileia ravarai, kia tauta te tangata e te\ntaokotaianga tatakitai i roto i te oraanga tangata kapipiti na roto i te\napiianga e te kimianga i te kite kia akamaata atu i te akangateitei i"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a272352329ce940e9351a82adbb33af1",
            "Index": 1,
            "Label": "2",
            "Size": [
                595.0,
                842.0
            ],
            "Text": "teia au tikaanga e te au tu rangatira ma te akamaara tamou tikai i teia\nAkakiteanga, e kia akapapu ia, na roto i te au ravenga akameitaki atu, i\nroto i te au Basileia, e pera katoa i rotopu i te au Basileia, kia\nmarama ia e kia ariki ia e kia akono tamou ia e te katoatoa, i rotopu i\nte au iti tangata tukeke o te au mema Basileia e pera katoa i roto i te\nau iti tangata tukeke o te au pa enua i raro ake i ta ratou akatereanga.\nAtikara 1\nKua anau rangatira ia te tangata katoatoa ma te aiteite i te au tikaanga\ne te tu ngateitei tiratiratu. Kua ki ia ratou e te mero kimi ravenga e\nte akavangakau e kia akono tetai i tetai, i roto i te vaerua piri anga\ntaeake.\nAtikara 2\nE tikaanga to te tangata tatakitai ki te au tikaanga katoatoa e te\noraanga tamanamanata kore ia tei akanoo ia ki roto i teia Akakiteanga,\nma te kore rava tetai akonoanga papakitai, no te tu iti tangata, te\npakiri tangata, tane e te vaine, te reo, akamorianga, manako akatereanga\nme kore tetai uaatu manako ke, Basileia anauanga me kore te au peu\noraanga, apinga nui, tu anauanga me kore tetai turanga ke atu.\nE pera katoa, auraka tetai akatukeanga kia rave ia no runga i te tu\nakatereanga, mana, me kore turanga i rotopu i te Basileia o teianei ao,\nme kore tuanga no reira mai tetai tangata, noatu e na te reira Basileia\ne akaaere iaia uaorai, te akaaere tiaki anga a te au Basileia, akatere\nia mei vao mai, me kore i raro ake i tetai akakotinga anga mana ke.\nAtikara 3\nE tikaanga to te tangata tatakitai i te ora, te tikaanga tamanamanata\nkore ia e te oraanga paruru ia.\nAtikara 4\nAuraka tetai uatu tangata kia akatuikaa ia me kore ra kia akanoo ia ki\nroto i te oraanga tavini taukore; e kia arai ia te au tu akatuikaa anga\ne te au tu okooko anga tangata.\nAtikara 5\nAuraka tetai uatu tangata kia tamamae kino ia, me kore ra, kia\ntakinokino ia, me kore ra, kia akautunga ia i te tu kinokino rava, i te\ntu taukore i te tangata, me kore ra, i te tu taakama ia.\nAtikara 6\nE tikaanga to tetai uatu tangata i mua i te ture kia ariki ia tona tu\ntangata i te au ngai ravarai.\nAtikara 7\nE aiteite te katoatoa i mua i te ture, e, e tikaanga to ratou kia paruru\naiteite ia e te ture ma te kore rava tetai pirianga papakitai. E\ntikaanga to te katoatoa ki te paruruanga aiteite mei tetai uatu pirianga"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "3e9ca6ddf285795489f6362fd8b4b536",
            "Index": 2,
            "Label": "3",
            "Size": [
                595.0,
                842.0
            ],
            "Text": "papakitai tei aati i teia Akakiteanga e ki tetai uatu akanauru anga o\ntaua pirianga papakitai ra.\nAtikara 8\nE tikaanga to tetai uatu tangata ki tetai paruruanga tau tikai a tetai\nakavaanga akamana ia i roto i te Basileia no tetai au angaanga tei aati\ni te tikaanga tumu tei oronga ia kia ratou e te papa ture me kore ra\ntetai ture.\nAtikara 9\nAuraka tetai uatu tangata kia akaapa taukore ia i raro ake i te ture,\nkia tapeka ia me kore ra akata’a ia.\nAtikara 10\nE tikaanga aiteite to te katotoa ki tetai akavaanga tau i mua i te\naroaro o te katoatoa na tetai akavaanga akatakakeia ma te kore rava e\npirianga papakitai, i te uriurianga akapapu i tona au tikaanga e tana au\nangaanga, e tetai uatu akaapaanga aati ture iaia.\nAtikara 11\nE tikaanga to tetai uatu tangata ki tona tu apakore no tetai uatu\nakaapaanga aati ture e tae uatu ki te tuatau e akapapu ia’i e kua apa\naia kia tau ki te ture i roto i tetai akavaanga i mua i te aroaro o te\nkatoatoa tei akapapu i te au ravenga paruru iaia.\nAuraka tetai uatu tangata kia akaapa ia no tetai aatianga ture no tetai\nuatu angaanga i rave ia, me kore ra kare i rave ia, tei kore i riro ei\naatianga ture Basileia, me kore ra, ture i rotopu i te au Basileia, i te\ntuatau i rave ia’i. Auraka katoa tetai akautunga teima’a atu kia tuku\nia i tei oti i te akanoo ia i te tuatau i rave ia’i te aatianga ture.\nAtikara 12\nAuraka rava tetai uatu tangata kia tamanamanata taukore ia te muna o\ntona oraanga, tona kopu tangata, tona ngutuare me kore ra tana au\ntataanga tuatua, auraka katoa tetai akakinoanga i tona tu ngateitei ma\ntona rongo meitaki. E tikaanga to te katoatoa ki te paruru anga a te\nture mei taua au tamanamanata anga me kore ra taua au akakinoanga.\nAtikara 13\nE tikaanga to tetai uatu tangata i te aaere e te noo tamanamanata kore\nia i roto i te au kena o tetai uatu Basileia.\nE tikaanga to tetai uatu tangata i te akaruke i tetai uatu enua, ma tona\nuaorai, e te oki ki tona enua.\nAtikara 14\nE tikaanga to tetai uatu tangata kia kimi, e kia tika ia, i roto i tetai\nau Basileia, te paruru anga mei tetai takinokino anga.\nAuraka ra teia tikaanga kia taangaanga ia no tetai akaapaanga tei tupu"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "d61cc31be0bec137caeb22730979c80f",
            "Index": 3,
            "Label": "4",
            "Size": [
                595.0,
                842.0
            ],
            "Text": "tika mai no tetai akaapaanga aati ture i vao ake i te akatereanga\nkavamani me kore ra no tetai uatu angaanga tei patoi i te au akakoroanga\ne te au vaerua o te Taokotaianga o te au Basileia.\nAtikara 15\nE tikaanga to tetai uatu tangata ki te turanga tangata no tetai\nBasileia.\nAuraka rava tetai uatu tangata kia akakore taukore ia tona turanga\ntangata Basileia e auraka katoa kia akakore ia tona tikaanga kia taui i\ntona turanga tangata Basileia.\nAtikara 16\nE tikaanga to te tane e te vaine tei tae to ratou mataiti i raro ake i\nte ture, kia akaipoipo e kia akatupu i tetai puna ma te kore rava e\nakakotinga anga iti tangata, turanga tangata Basileia me kore ra\nirinakianga akamori. Kia aiteite to ratou tikaanga no te akaipoipo\nanga, i te tuatau noo anga akaipoipo, e i te tuatau tatara anga.\nKa akatika ua ia tetai akaipoipo anga ki te tika papu e te tamanamanata\nkore ia a nga tangata tei anoano i te akaipoipo.\nKo te puna, te tango natura o te iti tangata, e, e tikaanga tona ki te\nparuru anga a te katoatoa e a te Basileia.\nAtikara 17\nE tikaanga to tetai uatu tangata kia riro ei ‘atu apinga koia anake ua\nme kore ra koia e tetai ua atu.\nAuraka rava tetai uatu tangata kia akangere taukore ia i tana au apinga.\nAtikara 18\nE tikaanga to tetai uatu tangata kia ‘anga manako, akavangakau, e te\nirinaki akamori ma te tamanamanata kore ia; tei roto i teia tikaanga te\nmana kia taui i tona irinaki anga me kore ra akamori anga, e, e mana\ntamanamanata kore ia tona kia akaari i tona irinakianga me kore ra\nakamorianga na roto i te apiianga, akonoanga, pureanga e te arikianga,\nkoia anake ua me kore ra kapiti ki tetai atu i te ngai o te katoatoa, me\nkore ra te ngai kare no te katoatoa.\nAtikara 19\nE tikaanga to tetai uatu tangata ki tona uaorai manako e te akaari\nmanako; tei roto i teia tikaanga ka rauka iaia i te mou i tetai uatu\nmanako ma te kore e tamanamanata ia e te kimi, ariki e te akakite i te\nau tu kite e te manakonako anga na roto i te ravenga akakite anga tuatua\nma te kore rava e akakena ia.\nAtikara 20\nE tikaanga to tetai uatu tangata kia rave i tetai uipaanga e te\ntaokotaianga ‘au ma te kore e tamanamanata ia."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "7e6e848ebfb4531a3099df61999ba0d0",
            "Index": 4,
            "Label": "5",
            "Size": [
                595.0,
                842.0
            ],
            "Text": "Auraka tetai uatu tangata kia maro ia kia piri ki tetai taokotaianga.\nAtikara 21\nE tikaanga to tetai uatu tangata kia piri ki roto i te kavamani o tona\nenua, na roto iaia uaorai me kore ra na roto i tona au mata tei iki\ntamanamanata kore ia.\nE tikaanga aiteite to tetai uatu tangata kia piri aia ki te angaanga na\nte katoatoa i roto i tona enua.\nKo te anoano o te iti tangata te tango ia o te mana o te kavamani; ko\nteia anoano kia akaari ia na roto i te au ikianga tau i te au tuatau i\nakataka ia, e ko teia au ikianga kia rave ia i raro ake i te ikianga\naiteite na te katoatoa, e te ka rave ia na roto i te ikianga muna me\nkore tetai uatu tu akatere anga ikianga tamanamanata kore ia mei tei\nreira.\nAtikara 22\nE tikaanga to tetai uatu tangata, i te mea e, e mema aia no tetai iti\ntangata, ki te paruru anga i tona oraanga e ki te akatupu anga, na roto\ni te tauta anga a tona Basileia e te Taokotaianga o te au Basileia e kia\ntau ki te au akanoonoo anga e te au puapinga o te reira Basileia, no te\nkimianga puapinga, noo anga ma te au peu oraanga tei anoano pakari ia no\ntona tu rangatira e te akatupu anga tamanamanata kore ia i tona tu\ntangata.\nAtikara 23\nE tikaanga to tetai uatu tangata kia angaanga, e kia iki i tana\nangaanga, ki te au turanga tau e te meitaki no te angaanga e ki te\nparuruanga i te tuatau angaanga kore.\nE tikaanga to tetai uatu tangata kia tutaki akaaiteite ia no te angaanga\naiteite, ma te kore rava tetai akaraanga papakitai.\nE tikaanga to tetai uatu tangata tei rave i tetai angaanga ki tetai\ntutaki anga tau e te meitaki ei akapapu nona e no tona puna tetai\noraanga tei tau ki te turanga ngateitei o te tangata, e kia akarava ia\nte reira, me anoano ia, na roto i tetai au ravenga ke no te paruruanga\noraanga meitaki.\nE tikaanga to tetai uatu tangata kia akatupu e kia piri ki roto i tetai\nuatu putuputuanga no te paruru anga i tana kimikimi anga puapinga.\nAtikara 24\nE tikaanga to tetai uatu tangata ki tetai tuatau akangaroi anga e te\ntamataora anga, kapiti ia ki tetai au akakotinga anga tau o te ora\nangaanga e tetai au tuatau orote tutaki ia.\nAtikara 25\nE tikaanga to tetai uatu tangata ki tetai turanga oraanga tau ma te\nmeitaki nona e no tona puna, kapiti ia te kai, kakau, ngutuare e te"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "283b93ac00b516a7ef1710b75c00a404",
            "Index": 5,
            "Label": "6",
            "Size": [
                595.0,
                842.0
            ],
            "Text": "paruruanga maki ma tetai au angaanga tau tei anoano ia no te oraanga\nmeitaki; e te tikaanga ki tetai paruruanga i te tuatau angaanga kore,\nmaki, paruparu kopapa, takaua, ruaine me kore ra tetai uatu tu ngere i\nvao ake i tona mana akaaere.\nE tikaanga to te au metua vaine utuutu tamariki e, to te au tamariki, ki\ntetai tiaki anga takake e te tauturu. Ko te tamariki katoatoa noatu e\nkua anau ia ki roto me kore ki vao ake i te noo anga akaipoipo o nga\nmetua, kia oronga ia kia ratou tetai paruru anga aiteite.\nAtikara 26\nE tikaanga to te katoatoa ki tetai apiianga. Kia tutaki kore ia te apii\ni te tuatau akamata anga e te akatumu anga. Kia ture ia te katoatoa ki\nte apiianga akamata anga. Kia rauka ngoie ua ki te katoatoa te apiianga\nkimi raverave oonu e te apiianga kimi kite oonu, e kia akatuera aiteite\nia te apiianga teitei atu kia tau ki te tu marama.\nKia akatano ia te apiianga ki te akatupu anga ki te openga o te tu\ntangata e ki te akamatutu anga i te akangateitei anga no te tikaanga\ntangata e te tu rangatira tumu. Kia akatupu te reira i te marama, te\nakakoromaki e te pirianga taeake i rotopu i te au Basileia, iti tangata\nme kore ra te au putuputuanga akamori, e kia akamaata atu i te au\nangaanga a te Taokotaianga o te Basileia no te akamou anga i te ‘au.\nTei te metua te tikaanga mua i te iki i te tu apiianga te ka oronga ia\nki ta ratou tamariki.\nAtikara 27\nE tikaanga to tetai uatu tangata kia piri tamanamanata kore ia ki roto i\nte au peu oraanga o tetai iti tangata, kia mataora i te au peu karape e\nkia piri ki te au kite marama ou e te au meitaki o te reira.\nE tikaanga to tetai uatu tangata ki te paruruanga a te au puapinga\nkopapa e te tau tei rauka mei roto i tetai uatu kite ou, tata anga\ntuatua me kore tetai peu tana uaorai i anga.\nAtikara 28\nE tikaanga to tetai uatu tangata kia noo ki roto i tetai tu oraanga iti\ntangata e te oraanga i rotopu i te au Basileia tei akatupu ki te openga,\nte au tu tikaanga e te tu rangatira i tata ia i roto i teia Akakiteanga.\nAtikara 29\nE atinga ta tetai uatu ki te noo anga tangata tei roto anake ua i reira\nte rauka anga tamanamanata kore ia e te akatupu anga ki te openga o tona\ntu tangata.\nI te taangaanga anga ia i tona au tikaanga e te oraanga tamanamanata\nkore ia tei raro ake te tangata tatakitai i te au akakotinga anga ua i\nakataka ia e te ture no te akakoroanga okotai no te akapapu anga i te\narikianga no te akangateiteianga i te au tikaanga e te oraanga\ntamanamanata kore ia e te rauka anga o te au umuumu anga tau no te\noraanga meitaki e te oraanga ‘au e te tu oraanga puapinga no te katoatoa"
        },
        "6": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "21d08f4ec8048f88768d73fa0c1fb544",
            "Index": 6,
            "Label": "7",
            "Size": [
                595.0,
                842.0
            ],
            "Text": "i roto i te nooanga iti tangata i ta ratou uaorai aka’aereanga.\nAuraka rava kia riro te taangaanga anga i teia au tikaanga e te oraanga\ntamanamanata kore ia ei patoi anga i te au akakoroanga e te au turanga\nirinaki anga a te Taokotaianga o te au Basileia.\nAtikara 30\nAuraka rava tetai uriuri anga aiteanga no teia Akakiteanga kia aka anau\nmai no tetai uaatu Basileia, taokotaianga tangata me kore, tetai uaatu\ntangata, i tetai tikaanga kia rave i tetai ua atu angaanga me kore kia\nakatupu i tetai angaanga no te akakoroanga kia takore ia tetai uaatu o\nte au tikaanga tangata e te oraanga tamanamanata kore ia i akamou ia i\nroto i teia Akakiteanga nei."
        }
    }
}
