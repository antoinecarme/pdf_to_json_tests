{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470359,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ture no te tikaanga tangata i roto i te Basileia\nAKAKITEANGA KI TE KATOATOA I TE AU TIKAANGA TANGATA\n(Arikiia e akakiteia ki te katoatoa na roto i te tukuanga tika 217 A (III) a te Uipaanga\nMaata a te Taokotaianga o te au Basileia i te ra tai-ngauru o Titema 1948)\nAkatomoanga Tuatua\nI te mea oki e, ko te maramaanga e te arikianga i te tu turanga ngateitei tiratiratu\ntumu tikai, e te tikaanga aiteite e te mutukore o te tangata katoatoa o teianei ao, ko\nte tango ia o te oraanga tamanamanata kore ia, te oraanga tiratiratu e te ‘au, i roto i\nteianei ao,\nE i te mea oki e, ko te akangaropoinaanga e te akava’ava’aanga i te au tikaanga\ntangata, i tupu ei te au angaanga rikarika tikai tei akatupu i te riri otooto ki te\nakavangakau o te tangata tini ravarai, e ko te riro anga mai o tetai ao te ka rauka i te\ntaangaanga i to ratou tikaanga i te tuatua e te irinakianga ma te tamanamanata kore,\ne te oraanga mataku kore e te ngere kore, tei akakite atea ia e ko te akakoroanga\npuapinga maata rava atu ia o te tangata ravarai,\nE, i te mea oki e, e mea puapinga rava atu kia paruru ia te tikaanga tangata e te\nmana o te ture kia kore tetai tangata kia akakeu ia ki tetai mataara ei ravenga\nopenga kia akatupu i te orureau i te tamaki atu i te takinokino anga e te akatuika’a\nanga,\nE,i te mea oki e, e mea puapinga rava atu kia akamatutu ia te tupuanga o te pirianga\ntaeake i rotopu i te au Basileia,\nE, i te mea oki e, kua akamou te au iti tangata o te Taokotaianga o te au Basileia, na\nroto i ta ratou papa ture tumu i to ratou irinakianga ki roto i te au tikaanga tumu o te\ntangata tatakitai, e ki roto i te turanga ngateitei tiratiratu, e te puapinga o te tangata;\ne pera katoa te au tikaanga aiteite o te tane e te vaine, e kua akakoro katoa ia e\nratou, kia tauturu ia te tereanga ki mua o te au peu oraanga e te au turanga meitaki\natu o te tu rangatira maata atu,\nE, i te mea oki e, kua tia te au mema Basileia ia ratou uaorai, kapiti ki te\nTaokotaianga o te au Basileia kia rauka i te akatupu i te akangateiteianga e te\narikianga a te katoatoa, e i te akono i te au tikaanga tangata e te au tu rangatira\ntumu,\nE, i te mea oki e, e ko te mea puapinga maata rava atu, no te akatupuanga katoa o\nteia tikaanga, kia marama te katoatoa i teia au tikaanga tangata e te au tu rangatira,\nE no reira, te akakite atea nei te Uipaanga Maata o te taokotaianga o te au Basileia, e\nko teia “Akakiteanga ki te Katoatoa i te au Tikaanga Tangata”, kia riro teia ei mea tau\ntikai kia umuumu ia no te iti tangata katoatoa e te au Basileia ravarai, kia tauta te\ntangata e te taokotaianga tatakitai i roto i te oraanga tangata kapipiti na roto i te\napiianga e te kimianga i te kite kia akamaata atu i te akangateitei i teia au tikaanga e\nte au tu rangatira ma te akamaara tamou tikai i teia Akakiteanga, e kia akapapu ia,\nna roto i te au ravenga akameitaki atu, i roto i te au Basileia, e pera katoa i rotopu i\nte au Basileia, kia marama ia e kia ariki ia e kia akono tamou ia e te katoatoa, i\nrotopu i te au iti tangata tukeke o te au mema Basileia e pera katoa i roto i te au iti\ntangata tukeke o te au pa enua i raro ake i ta ratou akatereanga.",
            "Image": "08ad27491f7d1e495e7dd6018084a172"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Atikara 1\nKua anau rangatira ia te tangata katoatoa ma te aiteite i te au tikaanga e te tu\nngateitei tiratiratu. Kua ki ia ratou e te mero kimi ravenga e te akavangakau e kia\nakono tetai i tetai, i roto i te vaerua piri anga taeake.\nAtikara 2\nE tikaanga to te tangata tatakitai ki te au tikaanga katoatoa e te oraanga\ntamanamanata kore ia tei akanoo ia ki roto i teia Akakiteanga, ma te kore rava tetai\nakonoanga papakitai, no te tu iti tangata, te pakiri tangata, tane e te vaine, te reo,\nakamorianga, manako akatereanga me kore tetai uaatu manako ke, Basileia\nanauanga me kore te au peu oraanga, apinga nui, tu anauanga me kore tetai turanga\nke atu.\nE pera katoa, auraka tetai akatukeanga kia rave ia no runga i te tu akatereanga,\nmana, me kore turanga i rotopu i te Basileia o teianei ao, me kore tuanga no reira\nmai tetai tangata, noatu e na te reira Basileia e akaaere iaia uaorai, te akaaere tiaki\nanga a te au Basileia, akatere ia mei vao mai, me kore i raro ake i tetai akakotinga\nanga mana ke.\nAtikara 3\nE tikaanga to te tangata tatakitai i te ora, te tikaanga tamanamanata kore ia e te\noraanga paruru ia.\nAtikara 4\nAuraka tetai uatu tangata kia akatuikaa ia me kore ra kia akanoo ia ki roto i te\noraanga tavini taukore; e kia arai ia te au tu akatuikaa anga e te au tu okooko anga\ntangata.\nAtikara 5\nAuraka tetai uatu tangata kia tamamae kino ia, me kore ra, kia takinokino ia, me kore\nra, kia akautunga ia i te tu kinokino rava, i te tu taukore i te tangata, me kore ra, i te\ntu taakama ia.\nAtikara 6\nE tikaanga to tetai uatu tangata i mua i te ture kia ariki ia tona tu tangata i te au ngai\nravarai.\nAtikara 7\nE aiteite te katoatoa i mua i te ture, e, e tikaanga to ratou kia paruru aiteite ia e te\nture ma te kore rava tetai pirianga papakitai. E tikaanga to te katoatoa ki te\nparuruanga aiteite mei tetai uatu pirianga papakitai tei aati i teia Akakiteanga e ki\ntetai uatu akanauru anga o taua pirianga papakitai ra.\nAtikara 8\nE tikaanga to tetai uatu tangata ki tetai paruruanga tau tikai a tetai akavaanga\nakamana ia i roto i te Basileia no tetai au angaanga tei aati i te tikaanga tumu tei\noronga ia kia ratou e te papa ture me kore ra tetai ture.\nAtikara 9",
            "Image": "5c0b0dc64619d58094067b474279af20"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Auraka tetai uatu tangata kia akaapa taukore ia i raro ake i te ture, kia tapeka ia me\nkore ra akata’a ia.\nAtikara 10\nE tikaanga aiteite to te katotoa ki tetai akavaanga tau i mua i te aroaro o te katoatoa\nna tetai akavaanga akatakakeia ma te kore rava e pirianga papakitai, i te uriurianga\nakapapu i tona au tikaanga e tana au angaanga, e tetai uatu akaapaanga aati ture\niaia.\nAtikara 11\nE tikaanga to tetai uatu tangata ki tona tu apakore no tetai uatu akaapaanga aati ture\ne tae uatu ki te tuatau e akapapu ia’i e kua apa aia kia tau ki te ture i roto i tetai\nakavaanga i mua i te aroaro o te katoatoa tei akapapu i te au ravenga paruru iaia.\nAuraka tetai uatu tangata kia akaapa ia no tetai aatianga ture no tetai uatu angaanga\ni rave ia, me kore ra kare i rave ia, tei kore i riro ei aatianga ture Basileia, me kore\nra, ture i rotopu i te au Basileia, i te tuatau i rave ia’i. Auraka katoa tetai akautunga\nteima’a atu kia tuku ia i tei oti i te akanoo ia i te tuatau i rave ia’i te aatianga ture.\nAtikara 12\nAuraka rava tetai uatu tangata kia tamanamanata taukore ia te muna o tona oraanga,\ntona kopu tangata, tona ngutuare me kore ra tana au tataanga tuatua, auraka katoa\ntetai akakinoanga i tona tu ngateitei ma tona rongo meitaki. E tikaanga to te\nkatoatoa ki te paruru anga a te ture mei taua au tamanamanata anga me kore ra taua\nau akakinoanga.\nAtikara 13\nE tikaanga to tetai uatu tangata i te aaere e te noo tamanamanata kore ia i roto i te\nau kena o tetai uatu Basileia.\nE tikaanga to tetai uatu tangata i te akaruke i tetai uatu enua, ma tona uaorai, e te\noki ki tona enua.\nAtikara 14\nE tikaanga to tetai uatu tangata kia kimi, e kia tika ia, i roto i tetai au Basileia, te\nparuru anga mei tetai takinokino anga.\nAuraka ra teia tikaanga kia taangaanga ia no tetai akaapaanga tei tupu tika mai no\ntetai akaapaanga aati ture i vao ake i te akatereanga kavamani me kore ra no tetai\nuatu angaanga tei patoi i te au akakoroanga e te au vaerua o te Taokotaianga o te au\nBasileia.\nAtikara 15\nE tikaanga to tetai uatu tangata ki te turanga tangata no tetai Basileia.\nAuraka rava tetai uatu tangata kia akakore taukore ia tona turanga tangata Basileia e\nauraka katoa kia akakore ia tona tikaanga kia taui i tona turanga tangata Basileia.\nAtikara 16\nE tikaanga to te tane e te vaine tei tae to ratou mataiti i raro ake i te ture, kia",
            "Image": "f4d1b1d0c76f91f8c13808357f14bf68"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "akaipoipo e kia akatupu i tetai puna ma te kore rava e akakotinga anga iti tangata,\nturanga tangata Basileia me kore ra irinakianga akamori. Kia aiteite to ratou\ntikaanga no te akaipoipo anga, i te tuatau noo anga akaipoipo, e i te tuatau tatara\nanga.\nKa akatika ua ia tetai akaipoipo anga ki te tika papu e te tamanamanata kore ia a nga\ntangata tei anoano i te akaipoipo.\nKo te puna, te tango natura o te iti tangata, e, e tikaanga tona ki te paruru anga a te\nkatoatoa e a te Basileia.\nAtikara 17\nE tikaanga to tetai uatu tangata kia riro ei ‘atu apinga koia anake ua me kore ra koia\ne tetai ua atu.\nAuraka rava tetai uatu tangata kia akangere taukore ia i tana au apinga.\nAtikara 18\nE tikaanga to tetai uatu tangata kia ‘anga manako, akavangakau, e te irinaki akamori\nma te tamanamanata kore ia; tei roto i teia tikaanga te mana kia taui i tona irinaki\nanga me kore ra akamori anga, e, e mana tamanamanata kore ia tona kia akaari i\ntona irinakianga me kore ra akamorianga na roto i te apiianga, akonoanga, pureanga\ne te arikianga, koia anake ua me kore ra kapiti ki tetai atu i te ngai o te katoatoa, me\nkore ra te ngai kare no te katoatoa.\nAtikara 19\nE tikaanga to tetai uatu tangata ki tona uaorai manako e te akaari manako; tei roto i\nteia tikaanga ka rauka iaia i te mou i tetai uatu manako ma te kore e tamanamanata\nia e te kimi, ariki e te akakite i te au tu kite e te manakonako anga na roto i te\nravenga akakite anga tuatua ma te kore rava e akakena ia.\nAtikara 20\nE tikaanga to tetai uatu tangata kia rave i tetai uipaanga e te taokotaianga ‘au ma te\nkore e tamanamanata ia.\nAuraka tetai uatu tangata kia maro ia kia piri ki tetai taokotaianga.\nAtikara 21\nE tikaanga to tetai uatu tangata kia piri ki roto i te kavamani o tona enua, na roto iaia\nuaorai me kore ra na roto i tona au mata tei iki tamanamanata kore ia.\nE tikaanga aiteite to tetai uatu tangata kia piri aia ki te angaanga na te katoatoa i\nroto i tona enua.\nKo te anoano o te iti tangata te tango ia o te mana o te kavamani; ko teia anoano kia\nakaari ia na roto i te au ikianga tau i te au tuatau i akataka ia, e ko teia au ikianga kia\nrave ia i raro ake i te ikianga aiteite na te katoatoa, e te ka rave ia na roto i te ikianga\nmuna me kore tetai uatu tu akatere anga ikianga tamanamanata kore ia mei tei reira.\nAtikara 22\nE tikaanga to tetai uatu tangata, i te mea e, e mema aia no tetai iti tangata, ki te",
            "Image": "eba6a6772c18546f8c783aa9d3956e8d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "paruru anga i tona oraanga e ki te akatupu anga, na roto i te tauta anga a tona\nBasileia e te Taokotaianga o te au Basileia e kia tau ki te au akanoonoo anga e te au\npuapinga o te reira Basileia, no te kimianga puapinga, noo anga ma te au peu\noraanga tei anoano pakari ia no tona tu rangatira e te akatupu anga tamanamanata\nkore ia i tona tu tangata.\nAtikara 23\nE tikaanga to tetai uatu tangata kia angaanga, e kia iki i tana angaanga, ki te au\nturanga tau e te meitaki no te angaanga e ki te paruruanga i te tuatau angaanga\nkore.\nE tikaanga to tetai uatu tangata kia tutaki akaaiteite ia no te angaanga aiteite, ma te\nkore rava tetai akaraanga papakitai.\nE tikaanga to tetai uatu tangata tei rave i tetai angaanga ki tetai tutaki anga tau e te\nmeitaki ei akapapu nona e no tona puna tetai oraanga tei tau ki te turanga ngateitei o\nte tangata, e kia akarava ia te reira, me anoano ia, na roto i tetai au ravenga ke no te\nparuruanga oraanga meitaki.\nE tikaanga to tetai uatu tangata kia akatupu e kia piri ki roto i tetai uatu\nputuputuanga no te paruru anga i tana kimikimi anga puapinga.\nAtikara 24\nE tikaanga to tetai uatu tangata ki tetai tuatau akangaroi anga e te tamataora anga,\nkapiti ia ki tetai au akakotinga anga tau o te ora angaanga e tetai au tuatau orote\ntutaki ia.\nAtikara 25\nE tikaanga to tetai uatu tangata ki tetai turanga oraanga tau ma te meitaki nona e no\ntona puna, kapiti ia te kai, kakau, ngutuare e te paruruanga maki ma tetai au\nangaanga tau tei anoano ia no te oraanga meitaki; e te tikaanga ki tetai paruruanga i\nte tuatau angaanga kore, maki, paruparu kopapa, takaua, ruaine me kore ra tetai\nuatu tu ngere i vao ake i tona mana akaaere.\nE tikaanga to te au metua vaine utuutu tamariki e, to te au tamariki, ki tetai tiaki\nanga takake e te tauturu. Ko te tamariki katoatoa noatu e kua anau ia ki roto me\nkore ki vao ake i te noo anga akaipoipo o nga metua, kia oronga ia kia ratou tetai\nparuru anga aiteite.\nAtikara 26\nE tikaanga to te katoatoa ki tetai apiianga. Kia tutaki kore ia te apii i te tuatau\nakamata anga e te akatumu anga. Kia ture ia te katoatoa ki te apiianga akamata\nanga. Kia rauka ngoie ua ki te katoatoa te apiianga kimi raverave oonu e te apiianga\nkimi kite oonu, e kia akatuera aiteite ia te apiianga teitei atu kia tau ki te tu marama.\nKia akatano ia te apiianga ki te akatupu anga ki te openga o te tu tangata e ki te\nakamatutu anga i te akangateitei anga no te tikaanga tangata e te tu rangatira tumu.\nKia akatupu te reira i te marama, te akakoromaki e te pirianga taeake i rotopu i te au\nBasileia, iti tangata me kore ra te au putuputuanga akamori, e kia akamaata atu i te\nau angaanga a te Taokotaianga o te Basileia no te akamou anga i te ‘au.\nTei te metua te tikaanga mua i te iki i te tu apiianga te ka oronga ia ki ta ratou",
            "Image": "e706e6db47124e5afbf5687f32681291"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "tamariki.\nAtikara 27\nE tikaanga to tetai uatu tangata kia piri tamanamanata kore ia ki roto i te au peu\noraanga o tetai iti tangata, kia mataora i te au peu karape e kia piri ki te au kite\nmarama ou e te au meitaki o te reira.\nE tikaanga to tetai uatu tangata ki te paruruanga a te au puapinga kopapa e te tau tei\nrauka mei roto i tetai uatu kite ou, tata anga tuatua me kore tetai peu tana uaorai i\nanga.\nAtikara 28\nE tikaanga to tetai uatu tangata kia noo ki roto i tetai tu oraanga iti tangata e te\noraanga i rotopu i te au Basileia tei akatupu ki te openga, te au tu tikaanga e te tu\nrangatira i tata ia i roto i teia Akakiteanga.\nAtikara 29\nE atinga ta tetai uatu ki te noo anga tangata tei roto anake ua i reira te rauka anga\ntamanamanata kore ia e te akatupu anga ki te openga o tona tu tangata.\nI te taangaanga anga ia i tona au tikaanga e te oraanga tamanamanata kore ia tei\nraro ake te tangata tatakitai i te au akakotinga anga ua i akataka ia e te ture no te\nakakoroanga okotai no te akapapu anga i te arikianga no te akangateiteianga i te au\ntikaanga e te oraanga tamanamanata kore ia e te rauka anga o te au umuumu anga\ntau no te oraanga meitaki e te oraanga ‘au e te tu oraanga puapinga no te katoatoa i\nroto i te nooanga iti tangata i ta ratou uaorai aka’aereanga.\nAuraka rava kia riro te taangaanga anga i teia au tikaanga e te oraanga\ntamanamanata kore ia ei patoi anga i te au akakoroanga e te au turanga irinaki anga\na te Taokotaianga o te au Basileia.\nAtikara 30\nAuraka rava tetai uriuri anga aiteanga no teia Akakiteanga kia aka anau mai no tetai\nuaatu Basileia, taokotaianga tangata me kore, tetai uaatu tangata, i tetai tikaanga kia\nrave i tetai ua atu angaanga me kore kia akatupu i tetai angaanga no te akakoroanga\nkia takore ia tetai uaatu o te au tikaanga tangata e te oraanga tamanamanata kore ia\ni akamou ia i roto i teia Akakiteanga nei.",
            "Image": "6d91b1657fcc8b415a33342585350b26"
        }
    }
}
