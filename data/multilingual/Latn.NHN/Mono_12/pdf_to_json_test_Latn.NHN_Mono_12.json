{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469600,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "SAN SEJKAJ TLALI TLAKAMEJ MOPALEUIAJ\nIpan majtlaktli itekij diciembre meetstli tlen naui tsontli, kaxtoli uan ome pouali uan\nchikueyi xiuitl (1948) ni Ueyi Nechikolistli tlen San Sejkaj Tlalnechikoli Tlakamej\nMopaleuianij kinemilij uan kiixneextij ni TLAJTOLNEMILISTLI TLEN MOIJTOJTOK PARA MA KUALI\nTIMOUIKAKAJ IPAN NI TLALTIPAKTLI. Ni Ueyi Nechikolistli kinijlij nochi ni tlali tlen\ntlatskitokej ipan ni TLAJTOLNEMILISTLI ma mosesemoyaua para ma kimatikaj nochi tlakamej uan\nnochi siuamej ni TLAJTOLNEMILISTLI, ma kiixpouakaj uan ma kipouakaj ika ininuampoyouaj ne\nkaltlamachtiloyaj iuan nojkia san kampa ueli monechikouaj.\nTLAJTOLNEMILISTLI TLEN MOIJTOJTOK PARA MA KUALI TIMOUIKAKAJ IPAN NI TLALTIPAKTLI\nKENKE YOLKI NI TLAJTOLI\nYolki, pampa ni tlatepanitalotl, ni tlasenkauajkayotl iuan ni kuali nemilistli ipan ni tlalpan,\nyaya ni moneki moixmatis uan monemilis, ijkinoj nochi kuali tiitstosej ika touampoyouaj.\nPampa tlaj amo tikixmatij tlatepanitalistli uan tlen kuali nemilistli ipan ni tlalpan, yeka\nonkatok kualantli, onkatok tlateuilistli, onkatok majmajtli uan sekinok tlamantli\nteixpanolistli; yeka moneki ma kuali timouikakaj ika nochi touampoyouaj, ma amo onkaj\nmajmajyotl uan teixpanolistli; moneki ma onkaj yejyektlalistli, ma titlajtlajtokaj uan ma\ntijneltokakaj tlen tojuantij tijnekij tijneltokasej uan amo tlen ma topanti, kenke, pampa\ntijnekij ma onkaj tlatepanitalistli.\nPampa ni tlatepanitalotl moneki ma tiyejyekokaj, ma tijchiuakaj uan ma tijmanauikaj; ma nojkia\nkiixmatikaj tekiuajtinij, uejueyij tekiuajtinij, ijkinoj amo onkas nopeka se akajya touampoj\nsan tlen ueli kinekis techchiuilis, technauatis, kinekis technauatis ma tijchiuakaj se\ntlamantli tlen amo kuali; yeka ni tlatepanitalotl tlauel moneki ipan tonemilis ni tlalpan.\nPampa nojkia tlauel moneki ma kuali timouikakaj, ma tielikaj keuak tiiknimej, nochi tlen\ntlakamej uan siuamej tlen tiitstokej ni tlalpan.\nPampa ni Ueyi Nechikolistli tlen San Sejkaj Tlalnechikoli Tlakamej Mopaleuianij ijkinoj\nkiijtojtokej ipan ni Ueyi Amatlanauatilnemilistli, melauak ueli onkaj ni tlatepanitalotl ika\nnochi touampoyouaj, yeka monelsemakatokej kiixnextisej para ma momati ni tlajtoli, ijkinoj\nnelia mostla uiptla kuali tiitstosej ika nochi touampoyouaj ni tlalpan.\nPampa ni Tlajtolnemilistli kimatij nochi tlaltipaktli tlakamej uan siuamej tlen san sejko\nmonejchikojtokej mopaleuisej, uan yeka tlauel kuali ma nochi touampoyouaj ma kimatikaj tlen\ntotechpoui tijchiuasej uan tijnemilisej ni tlalpan.\nPampa ni Ueyi tlanauatili moneki ma melauak moneltoka uan ma mochiua.\nNI UEYI NECHIKOLISTLI\nKiijtoua ma monemili uan ma mochiua ni\nTIMOUIKAKAJ IPAN NI TLALTIPAKTLI kampa\ntlatepanitalistli, nojkia tekiuajtinij\ntijnemilijtiasej kuali titekitisej ika\ntiitstosej ika pakilistli.\nTLALTOLNEMILISTLI TLEN MOIJTOJTOK PARA MA KUALI\nnochi tlakamej uan siuamej ni tlalpan ma kineltokakaj\nma tlatepanitakaj; tlaj kej ni timouikasej uan kej ni\nnochi touampoyouaj ipan ni tlaltipaktli, uaajka kuali\n1. Tlen se tlanauatili kiijtoua:\nNochi tlakamej uan siuamej kipiaj manoj kuali tlakatisej, nochi san se totlatechpouiltilis uan\ntitlatepanitalojkej, yeka moneki kuali ma timouikakaj, ma timoiknelikaj, ma timotlasojtlakaj\nuan ma timotlepanitakaj.\n2. Tlen ome tlanauatili kiijtoua:\nNochi tlakamej uan siuamej miak tlamantli intechpoui tlen moneki kiixmatisej uan kinemilisej;\nmaseualmej uan koyomej tlen nikaj euanij uan tlen anali uejka euanij, nojkia kipiaj tlamantli\ntlen intechpoui, mejkatsaj tlajtlajtouaj seyok sanili, mejkatsaj ipan seyok tlamantli toteotsij\nipan tlatskitokej, seyok tlajtolkuamachilistli ipan tlatskitokej o seyok tlamantli\ntlajlamikilistli ipan tlatskitokej; kipiaj o axkipiaj tomij, nochi titlatepanitalojkej; nochi\nmoneki timotlepanitasej, timoiknelisej uan timotlasojtlasej.\n3.Tlen eyi tlanauatili kiijtoua:\nNochi tlakamej uan siuamej kipiaj manoj kuali itstosej, amo akaj ma se kinixpano, kipiaj manoj\nnemisej kampa inijuantij kinekisej uan amo uelis tlen impantis.\n4.Tlen naui tlanauatili kiijtoua:\nAmo onkaj manoj ma se akajya tomimpixketl tlanauatijketl techtekiuis ipan se tekitl uan",
            "Image": "6f94ec246b574531e2edc634c9afb273"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "axtechtlaxtlauis, ni tlamantli uejkaya polijki, xolejki. Tlaj kej ni topanti, ma nimantsij\ntijtlateiluikaj nopa tepasolojketl ika uejueyij tekiuajtinij tlen kampa tochinanko o\ntopilaltepej ontlatskitok. Uan tlaj nikaj amo techchiuaj kuentaj, uaajka ma tiomoteiluikaj ika\nsekinok achi mas uejueyij tlanauatianij.\n5. Tlen makuili tlanauatili kiijtoua:\nAmo onkaj manoj ma se akajya techtlatsakuilti para ma tikijtokaj o ma tijchiuakaj se tleueli\ntlamantli tlen amo tijnekij tikijtosej pampa amo melauak.\n6. Tlen chikuasej tlanauatili kiijtoua:\nNochi tojuantij tijpiaj manoj, san kampa tijnekisej uelis tiasej, uelis tipaxalotij san kampa\ntojuantij tijnekisej, pampa kenke, pampa timajkajtokej; axonkaj manoj nopeka se akajya\ntechtilanas, techitskis uan techtsakuas, pampa nopeka tiompaxalouaj; yeka moneki ma\ntechtlepanitakaj uan nojkia tojuantij titlatepanitasej kampa tinemij.\n7. Tlen chikome tlanauatili kiijtoua:\nNochi tijpiaj manoj ma techpaleui uan ma tijtlepanitakaj tlanauatili. Tlaj se akajya\ntijtlepanitaj uan ya amo techtlepanita, moneki ma tijmatiltikaj totekiuaj para ma kikualtlali\nnopa tekipacholi.\n8. Tlen chikueyi tlanauatili kiijtoua:\nNochi tlakamej o siuamej kipiaj manoj ma kimpaleuikaj tekiuajtinij kemaj kintlakuapechiliaj ika\nse tlajtoli, ika se istlakayotl sekinokej touampoyouaj, Amatlanauatili yaya ni nojkia\nkiixtlaltok.\n9. Tlen chiknaui tlanauatili kiijtoua:\nAmo onkaj manoj ma se kitsakuilikaj, kiitskikaj ipan ichaj o ma kitotokakaj kampa ya eua o\ntlakatki; tlaj amo kiyolmelauaj kenke ika se amatekiuajtlajkuiloli.\n10. Tlen majtlaktli tlanauatili kiijtoua:\nNochi tijpiaj manoj ma techkakikaj uan ma kuali techsenkauakaj tekiuajtinij kemaj tijpiaj se\nkualantli o tekipacholi iuaya seyok touampoj.\n11. Tlen majtlaktli uan se tlanauatili kiijtoua:\nTlaj se akajya touampoj kiteiluijtokej ika se tekiuaj, pampa moijtoua kipia se tlajtlakoli,\nnopa tlajtlakolej kipia manoj momanauis ya asta kemaj melauak kiasisej itlajtlakol uaajka kena\nkitlatsakuiltis tekiuaj ika tlen tlamantli kiijtoua Amatlanauatili.\nNojkia, axuelis namaj se touampoj kitlatsakuiltisej tlaj nopa tlajtlakoli tlen kichijki panojka\nuejkajkia uan nopa Amatlanauatili tlen namaj moijita yankuik uan yeka amo kiixneuiyaya nopa\ntlajtoli ipan nopa kauitl ( tiempo) kemaj kichijki nopa tlajtlakoli.\n12. Tlen majtlaktli uan ome tlanauatili kiijtoua:\nAmo ueli se akajya techixpanos, techtlamantliijlis ika tlajtoli tlen amo kuali; axonkaj manoj\nma se akajya techtsajtsiliti kampa timochantlaliaj, uan axonkaj manoj se akajya kiixtlapos se\namatlajkuiloli tlen amo iaxka uan tlaj amo ualaj para ya kipouas, tlaj amo ualaj para ya ika\nitookaj imako asiki. Tlaj se akajya kej ni momakas manoj kichiuas, axtlatepanitas, uaajka ma\ntijteiluikaj ika tekiuaj para ma kitlatsakuiltikaj.\n13. Tlen majtlaktli uan eyi tlanauatili kiijtoua:\nNochi tojuantij tijpiaj manoj tipaxalosej san kampa tijnekij, tiasej uajka para titlaixmatitij\ntipaxalotij, uan tlaj tijnekij ika totlaxtlauil uelis timochantlalitij san kampa tojuantij\ntijkualitaj. Uan tlaj tijnekij sampa timokuapasej kampa titlakatijkej ueli tijchiuaj.\nAmo akaj uelis techtotoka, san kena melauak ma tikinmatiltikaj tekiuajtinij para timokuapkejya\nuan tikinijlisej kuali tiitstosej ika nochi touampoyouaj uan amo tikinixpanosej.\n14. Tlen majtlaktli uan naui tlanauatili kiijtoua:\nTlaj se akajya tlajtlakolchijtejki kampa itstoya o kampa nemiyaya uan kiteemouaj tekiuajmej\nkinekij kiitskisej, uelis mochololtis, yas uejka; pero kipia manoj tlajtlanis kampa asiti ma\nkimanauikaj nopa sekinok tekiuajtinij tlen anali euanij tlen nopa seyok tlali (otro país) .\nTlaj amo tlauel ueyi tlajtlakoli kichijteejki, amo onkaj manoj kinotsasej o kikuitij\ntekiuajtinij kampa itstok, para kitlatsakuiltisej.",
            "Image": "e14a91ee1866ce878ca7b22cedf2da24"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "15. Tlen kaxtoli tlanauatili kiijtoua:\nNochi tojuantij tijpiaj manoj tijpiasej se amatl kampa ixnesis itookaj tochinanko o\ntopilaltepej kampa titlakatijkej. Ni toamaj amo akaj ueli techkuilia.\nNojkia tijpiaj manoj tijpatlasej toamaj tlaj tijnekij tikijtosej titlakatinij ipan seyok anali\ntlali ( otro país), pero nopa amatl moneki tijkixtitij ipan nopa anali tlali.\n16. Tlen kaxtoli uan se tlanauatili kiijtoua:\nNochi touampoyouaj tlaj tlakamejya o siuamejya, kipiaj manoj ma monamiktikajya iuan ma\nmochantlalikajya; amatlanauatili kimpaleuia ma kuali mouikakaj ipan ininchaj, ipan intekij uan\nsekijnok tlamantli. Amatlanauatili nojkia kimpaleuia tlaj kinekij mopasolmanasej o mokauasnekij\npampa onkaj se ueyi tekipacholi.\nUelis monamiktisej tlaj tlakatl uan siuatl ika iniyolo kinekij san sejko itstosej uan\nmotekitilisej, amo onkaj manoj ma se akajya kinnauati ma monamiktikaj.\nKemaj monamiktiaj, nopa tlakatl uan nopa siuatl kipiaj manoj ma kintlachili uan ma kinonmajto\nnopa tekiuajkemej kampa altepetl ontlatskitokej, pampa kemaj onkaj se tekipacholi ipan nopa\naltepetl, tekiuajkemej kinnotsa para ma yakaj tlapaleuitij.\n17. Tlen kaxtoli uan ome tlanauatili kiijtoua:\nNochi tijpiaj manoj tijpiasej se tleueli uan tikijtosej toaxka, uan nojkia tijpiaj manoj\ntikijtosej se tleueli komonaxkatl.\nAmo onkaj manoj se akajya ma techkuili o techkixtilis se tleueli tlen amo iaxka.\n18. Tlen kaxtoli uan eyi tlanauatili kiijtoua:\nNochi tijpiaj manoj ma tijpiakaj uan ma tikijtokaj totlajlamikilis, uan nojkia tijpiaj manoj\ntijneltokasej toteotsitsij san tlen tojuantij tijnekisej uan tlaj tijnekisej tijpatlaj\ntotlaneltokayo ika seyok toteotsij o toteotsitsij nojkia tijpiaj manoj tijchiuaj. Uan nojkia\ntijpiaj manoj tijneextisej o titemachtisej toseselti o ika timiakij nopa tlen toteotsij\ntotlaneltokayo. San moneki amo ma tikinixpanokaj nopa sekijnok touampoyouaj. Yeka tlauel moneki\nma timotlepanitakaj, para ijkinoj kuali tiitstosej uan tinemisej ipan ni tlaltipaktli.\n19. Tlen kaxtoli uan naui tlanauatili kiijtoua:\nAmo akaj uelis techkamatsakuas, para amo tlen ma tikijtokaj, nochi tojuantij tijpiaj manoj\ntikonijtosej nojkia se tlajtoli ipan tochaj o ipan se nechikolistli, tekiuaj axuelis\ntechtlatsakuiltis pampa tikonijtojkej se tlajtoli tlen sekinokej amo kikualitaj. Uan axonkaj\nmanoj nopeka se akajya ma techijlamiktiaj o techistlakatitiaj ika sekinokej tlen tlajtoli\ntikonijtojkej. Yeka moneki ma ika kuali tikonijtokaj nopa tlajtoli, para ijkinoj amo\ntimokualankateemosej.\n20. Tlen sempouali tlanauatili kiijtoua:\nNochi tijpiaj manoj timonechikosej para timoijlisej se tlajtoli, uan nojkia tijpiaj manoj\ntijyolitisej se Nechikolistli kampa onkas tlajtoli uan tekitl; san moneki amo ma titeixpanokaj\nika sekinokej touampoyouaj, moneki nochipaj ma titlatepanitakaj.\nAmo onkaj manoj se akajya touampoj technauatis ma titlatskikaj o ma tikalakikaj kampa se\nNechikolistli tlen amo tijkualitaj.\n21.Tlen sempouali uan se tlanauatili kiijtoua:\nNochi tojuantij tijpiaj manoj tijpaleuisej toueyi tekiuaj Mexijko eua o tlaj axtle, uelis\ntijteemosej se akajya para ya ma techixneexti tijpaleuiaj.\nNochi tojuantij timaseualmej tijpiaj manoj nojkia tiasitij, kej sekij koyomej onasij, ipan se\nueyi tlanauatijkayotl para titekitisej.\nTlaj se akajya onneli tekiuaj, nopa pampa nochi tlakamej uan siuamej tlen se chinanko o\npilaltepetsij kitekimakakej; yeka nochipaj kemaj se akajya motekiuajtlalis, moneki nochi tlen\nnopa pilaltepetsij euanij ma kiijtokaj tlaj melauak yaya inoj touampoj technauatis ika tlajtoli\nuan ika tekitl ma tijchiuakaj. Ma kiijtokaj tlaj nelia yaya nopa touampoj kuali techuikatias\nuan techyekantias; tlaj kuali tlakatl, tlaj tekitiketl uan tlaj tlatepanitaketl.\n22. Tlen sempouali uan ome tlanauatili kiijtoua:\nNochi tijpiaj manoj ma timomokuitlauikaj uan nopeka tlaj tijchiua se tekitl tlen amo totechpoui\no motechpoui, moneki ma techtlaxtlauikaj, uejueyij tekiuajtinij tlanauatianij intechpoui\ntechpaleuisej, para tokoneuaj ma kipiakaj tlen kikuasej, tlen mokentisej yoyomitl uan tlen ika",
            "Image": "a49095c8cea9089bfcc079fd3b238948"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "mopajtisej tlaj nopeka se kokolistli; ijkinoj nelia kuali moiskaltisej uan ika itekiyo\nkiueyitilisej ni toMexijko tlali.\n23. Tlen sempouali uan eyi tlanauatili kiijtoua:\nNochi tojuantij tijpiaj manoj titekitisej, nojkia tijpiaj manoj timoteemolisej se tekitl tlen\ntijkualitaj tijchiuasej. Uan kemaj amo onkaj tekitl, uelis tikitatij toueyi tekiuaj kampa\ntlatskitok tochinanko o topilaltepej para ma techpaleui techteemolis tekitl, ijkinoj onkas tlen\nmokentisej, kikuasej uan mopajtisej topilkoneuaj.\nNochi tijpiaj manoj ma kuali techtlaxtlauikaj kemaj titechiuiliaj se tekitl, amo pampa\ntimaseualmej san tlen kinekisej techchiuilisej koyomej o sekijnok touampoyouaj tominpianij.\nYeka moneki ma tikijtokaj ika tetilistli, ... ma kuali techtlaxtlauikaj.\nKemaj akajya tikompaleuiaj ika se tekitl, moneki ma kuali techtlaxtlaui, para kuali kiaxilis\ntikintlamakasej, tikinyoyonkouisej uan tikimpajtisej tokoneuaj uan totiskaj tonamik.\nNochi titekitinij tijpiaj manoj tijyolitisej se Nechikolistli, para uelis sansejko timomanauiaj\nkemaj Tekojtli kinekis techixpetlas, kinekis techkajkayauas uan amo kinekis kuali\ntechtlaxtlauis.\n24. Tlen sempouali uan naui tlanauatili kiijtoua:\nNochi tijpiaj manoj timosiajkauasej kemaj titlankejya tijchiuaj se tekitl, kemaj\ntisemiluitijkejya; uan tlaj titekitij ika se ueyi tekojtli, moneki nojkia techtlaxtlauis kemaj\ntimosiajkauasej axtitekitij se ome tonatij (vacaciones).\n25. Tlen sempouali uan makuili tlanauatili kiijtoua:\nNochi tijpiaj manoj totekiuaj tlen kampa ontlatskitok tochinanko o toaltepej, ma kinejnemili\nika sekijnok uejueyij tlanauatianij para ma tijpiakaj tojuantij tlapaleuilistli; ma nojkia\ntechijlikaj kenijkatsaj timouikatiasej ika iuaya tonamik, iniuaya tokoneuaj, kenijkatsaj\ntimopajtisej kemaj onkaj se kokolistli, ajkia ixtlamatijketl tepajtiani uelis techpajtis uan\ntechkaxanis para kuali tichikajtosej tiyoltosej; kenijkatsaj timotlakualtisej, timotlakentisej,\ntimochantisej uan sekijnok tlamantli tlen tlauel moneki totekiuajkaj ma nojkia kinemilikaj\ntechpaleuiaj. Uan nojkia ma techpaleuikaj kemaj amo tijpiaj ika tlen timopanoltisej, kemaj\ntlauel timokokouaj, kemaj ayok ueli titekitij pampa tijpolojkej ika tekitl se tomaj o ome\ntomaj, se toikxi, se toixtiol o seyok tlamantli tlen totlakayo; tekiuajmej kipiaj manoj ma\nkitejteemolikaj kenijkatsaj uelis techpaleuisej kemaj ayok ueli titekitij uan ayok ueli\ntimopanoltiaj, nojkia ma techpaleuikaj uejueyij tekiuajmej timopanoltisej kemaj ayok tijpiaj\ntonamik, nojkia kemaj ayok tiuelij titekitij pampa tiueuenkalajkejya o titenankalajkejya ma\ntechpaleui totekiuaj timopanoltijtiasej.\nKemaj se siuatl konepia, kipia manoj totekiuaj ma kipaleui nopa siuatl uan nopa ipilkonej, ma\nkititlani tekiuaj nopa siuatl kampa uelis kipaleuisej kuali konepiati uan no kiijlisej\nkenijkatsaj kimokuitlauis ipilkonej. Nochi konemej kipiaj manoj toueyi tekiuaj kimpaleuis para\nma kuali moskaltikaj.\n26. Tlen sempouali uan chikuasej tlanauatili kiijtoua:\nNochi tijpiaj manoj tiasej timomachtitij kaltlamachtiloyaj. Ni tlamachtilistli tlauel moneki\npara ma yakaj tokoneuaj ma momachtitij. Kemaj tokoneuaj uelijya kuali tlaixpouaj uan\ntlajkuilouaj, uan kentsij ixtlamatijya, tlaj intatauaj uelij kimpaleuiaj para achi kentsij mas\nma momachtikaj, uelis kintitlanisej ipan seyok kaltlamachtiloyan kampa achi tlejkotok\ntlamachtilistli para ma uejueyij ixtlamatinij mochiuakaj; pero kena nojkia uelis intatauaj\nkitlajtlanisej ueyi tekiuaj ma kimpaleui ika tlaxtlauili para ma kuali kitokilikaj\ntlamachtilistli nopa telpokamej o ichpokamej.\nTlaj tikinixpouaj amochtinij ( libros ), tlaj timomachtiaj, uaajka tijkuij tlajlamikilistli,\npara tiixtlaposej, ijkinoj uelis, titlatepanitasej uan titetlasojtlasej san kampa ueli tiasej\nuan nojkia techtlepanitasej uan techtlesojtlasej touampoyouaj tlen nikaj uan tlen sejkanok\ntlali anali euanij; ijkinoj kuali uan san tiyolpaktosej tiitstosej ni tlalpan.\nKonemej intatauaj kipiaj manoj kintlajlamiktisej inkojkoneuaj kenijkatsaj ma momachtikaj uan\nkenijkatsaj tlatepanitasej uan tetlasojtlasej.\n27. Tlen sempouali uan chikome tlanauatili kiijtoua:\nNochi tojuantij tijpiaj manoj ma tiyejyektlalikaj tochinanko o topilaltepej ika kuali\ntlamachtilistli, kampa nochi tiuelisej se tleueli tiyejyekosej tijchiuasej, para tijkualtilisej\nuan tijkualtlalisej tochinanko o topilaltepej.\nNochi tojuantij tijpiaj manoj titekitisej para tijkualtilisej uan tijkualtlalisej tochinanko o\ntopilaltepej kampa tieuanij. Tlaj se tleueli yankuik tlajtoli, nemilistli o tlachiualistli",
            "Image": "d604a9034bf7f763cbdf006c0902fa23"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "tijyolitiaj, nopa tlen tijyolitijtokej toaxka, axkanaj ueli se akajya techkuilia, axkanaj ueli\nse akajya tlen amo kiyolitijtok ueli moaxkatia. Yeka se tleueli kuanejnemilistli tlen moyolitia\nipan tochinanko o topilaltepej, nopa inaxka ankij tekitikej kiyolitisej.\n28. Tlen sempouali uan chikueyi tlanauatili kiijtoua:\nNochi tojuantij tijpiaj manoj ma tikinmatiltikaj nochi tlen ni Mexijko tlali euanij uan tlen\nanali tlali euanij (otros países), para nojuaj tiitstokej, nojuaj tiyoltokej, ni timaseualmej\ntinauatlajtouanij; uan yeka moneki melauak ma techtlepanitakaj para ijkinoj tojuantij nojkia\ntitletepanitasej uan tikintlasojtlasej sekijnok touampoyouaj.\n29. Tlen sempouali uan chiknaui tlanauatili kiijtoua:\nNochi tojuantij tijpiaj manoj uan totechpoui tijkualtlalisej uan tiyejyektlalisej tochinanko o\ntopilaltepej kampa mojmostlaj tiitstokej, pampa nopa tekitl tlen tijchiuasej techixneextis tlaj\nmelauak titekitinij uan tlaj melauak tijpiaj kuali toyolo ika touampoyouaj tlen nopaya nojkia\ntlaijyouiaj.\nNochi tlajtoli kipia kampa peua uan kipia kampa tlami, axueli se akajya san tlauel mokajkalakis\nika se tleueli tlamantli, yeka onkaj tekiuaj para ya ma tlakualtlali. Ijkinoj nesis para\nmelauak titlatepanitaj uan melauak nojkia titetlasojtlaj.\nYeka moneki ma kuali tikixpouakaj uan ma kuali tijkuamachilikaj ni Ueyi Amatlanauatili tlen\nitookaj:\" TLAJTOLNEMILISTLI TLEN MOIJTOJTOK PARA MA KUALI TIMOUIKAKAJ IPAN NI TLALTIPAKTLI\"\n30. Tlen sempouali uan majtlaktli tlanauatili kiijtoua:\nNochi tlen moijtojtok ipan ni Ueyi Amatlanauatili tlen ni \"TLAJTOLNEMILISTLI TLEN MOIJTOJTOK\nPARA MA KUALI TIMOUIKAKAJ IPAN NI TLALTIPAKTLI\", amo akaj uelis kixoleuas, amo akaj uelis\nkitlaatis, amo akaj uelis kiixpolos. Moneki ma mochiua uan ma monemili ni Ueyi Tlanauatili,\npampa tlaj melauak tijchiuasej uan tijnemilisej ika totlajtol, ika totekij uan ika toyolo ni\nUeyi Tlanauatili, uaajka kena kuali uan yejyektsij tiitstosej, san tiyolpaktosej tiitstosej;\npampa melauak timotlepanitasejya, timoiknelisejya uan timotlasojtlasejya ipan ni\nikuitlapankotsij uan ikuaxankotsij ni toueyi nana tonantsij tlaltipaktli.",
            "Image": "098504d7f923a8415a16aa58c6ce44b4"
        }
    }
}
