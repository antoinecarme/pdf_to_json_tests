{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469748,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "SAN SEJKAJ TLALI TLAKAMEJ MOPALEUIAJ\nIpan majtlaktli itekij diciembre meetstli tlen naui tsontli, kaxtoli uan ome pouali uan\nchikueyi xiuitl (1948) ni Ueyi Nechikolistli tlen San Sejkaj Tlalnechikoli Tlakamej\nMopaleuianij kinemilij uan kiixneextij ni TLAJTOLNEMILISTLI TLEN MOIJTOJTOK PARA MA\nKUALI TIMOUIKAKAJ IPAN NI TLALTIPAKTLI. Ni Ueyi Nechikolistli kinijlij nochi ni tlali\ntlen tlatskitokej ipan ni TLAJTOLNEMILISTLI ma mosesemoyaua para ma kimatikaj nochi\ntlakamej uan nochi siuamej ni TLAJTOLNEMILISTLI, ma kiixpouakaj uan ma kipouakaj ika\nininuampoyouaj ne kaltlamachtiloyaj iuan nojkia san kampa ueli monechikouaj.\nTLAJTOLNEMILISTLI TLEN MOIJTOJTOK PARA MA KUALI TIMOUIKAKAJ IPAN NI TLALTIPAKTLI\nKENKE YOLKI NI TLAJTOLI\nYolki, pampa ni tlatepanitalotl, ni tlasenkauajkayotl iuan ni kuali nemilistli ipan ni\ntlalpan, yaya ni moneki moixmatis uan monemilis, ijkinoj nochi kuali tiitstosej ika\ntouampoyouaj.\nPampa tlaj amo tikixmatij tlatepanitalistli uan tlen kuali nemilistli ipan ni tlalpan,\nyeka onkatok kualantli, onkatok tlateuilistli, onkatok majmajtli uan sekinok tlamantli\nteixpanolistli; yeka moneki ma kuali timouikakaj ika nochi touampoyouaj, ma amo onkaj\nmajmajyotl uan teixpanolistli; moneki ma onkaj yejyektlalistli, ma titlajtlajtokaj uan\nma tijneltokakaj tlen tojuantij tijnekij tijneltokasej uan amo tlen ma topanti, kenke,\npampa tijnekij ma onkaj tlatepanitalistli.\nPampa ni tlatepanitalotl moneki ma tiyejyekokaj, ma tijchiuakaj uan ma tijmanauikaj; ma\nnojkia kiixmatikaj tekiuajtinij, uejueyij tekiuajtinij, ijkinoj amo onkas nopeka se\nakajya touampoj san tlen ueli kinekis techchiuilis, technauatis, kinekis technauatis ma\ntijchiuakaj se tlamantli tlen amo kuali; yeka ni tlatepanitalotl tlauel moneki ipan\ntonemilis ni tlalpan.\nPampa nojkia tlauel moneki ma kuali timouikakaj, ma tielikaj keuak tiiknimej, nochi\ntlen tlakamej uan siuamej tlen tiitstokej ni tlalpan.\nPampa ni Ueyi Nechikolistli tlen San Sejkaj Tlalnechikoli Tlakamej Mopaleuianij ijkinoj\nkiijtojtokej ipan ni Ueyi Amatlanauatilnemilistli, melauak ueli onkaj ni\ntlatepanitalotl ika nochi touampoyouaj, yeka monelsemakatokej kiixnextisej para ma\nmomati ni tlajtoli, ijkinoj nelia mostla uiptla kuali tiitstosej ika nochi touampoyouaj\nni tlalpan.\nPampa ni Tlajtolnemilistli kimatij nochi tlaltipaktli tlakamej uan siuamej tlen san\nsejko monejchikojtokej mopaleuisej, uan yeka tlauel kuali ma nochi touampoyouaj ma\nkimatikaj tlen totechpoui tijchiuasej uan tijnemilisej ni tlalpan.\nPampa ni Ueyi tlanauatili moneki ma melauak moneltoka uan ma mochiua.\nNI UEYI NECHIKOLISTLI\nKiijtoua ma monemili uan ma mochiua ni TLALTOLNEMILISTLI TLEN MOIJTOJTOK PARA MA KUALI\nTIMOUIKAKAJ IPAN NI TLALTIPAKTLI kampa nochi tlakamej uan siuamej ni tlalpan ma\nkineltokakaj tlatepanitalistli, nojkia tekiuajtinij ma tlatepanitakaj; tlaj kej ni\ntimouikasej uan kej ni tijnemilijtiasej kuali titekitisej ika nochi touampoyouaj ipan\nni tlaltipaktli, uaajka kuali tiitstosej ika pakilistli.\n1. Tlen se tlanauatili kiijtoua:",
            "Image": "a5da39599917748f030f79314b2cb93e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Nochi tlakamej uan siuamej kipiaj manoj kuali tlakatisej, nochi san se\ntotlatechpouiltilis uan titlatepanitalojkej, yeka moneki kuali ma timouikakaj, ma\ntimoiknelikaj, ma timotlasojtlakaj uan ma timotlepanitakaj.\n2. Tlen ome tlanauatili kiijtoua:\nNochi tlakamej uan siuamej miak tlamantli intechpoui tlen moneki kiixmatisej uan\nkinemilisej; maseualmej uan koyomej tlen nikaj euanij uan tlen anali uejka euanij,\nnojkia kipiaj tlamantli tlen intechpoui, mejkatsaj tlajtlajtouaj seyok sanili,\nmejkatsaj ipan seyok tlamantli toteotsij ipan tlatskitokej, seyok tlajtolkuamachilistli\nipan tlatskitokej o seyok tlamantli tlajlamikilistli ipan tlatskitokej; kipiaj o\naxkipiaj tomij, nochi titlatepanitalojkej; nochi moneki timotlepanitasej, timoiknelisej\nuan timotlasojtlasej.\n3.Tlen eyi tlanauatili kiijtoua:\nNochi tlakamej uan siuamej kipiaj manoj kuali itstosej, amo akaj ma se kinixpano,\nkipiaj manoj nemisej kampa inijuantij kinekisej uan amo uelis tlen impantis.\n4.Tlen naui tlanauatili kiijtoua:\nAmo onkaj manoj ma se akajya tomimpixketl tlanauatijketl techtekiuis ipan se tekitl uan\naxtechtlaxtlauis, ni tlamantli uejkaya polijki, xolejki. Tlaj kej ni topanti, ma\nnimantsij tijtlateiluikaj nopa tepasolojketl ika uejueyij tekiuajtinij tlen kampa\ntochinanko o topilaltepej ontlatskitok. Uan tlaj nikaj amo techchiuaj kuentaj, uaajka\nma tiomoteiluikaj ika sekinok achi mas uejueyij tlanauatianij.\n5. Tlen makuili tlanauatili kiijtoua:\nAmo onkaj manoj ma se akajya techtlatsakuilti para ma tikijtokaj o ma tijchiuakaj se\ntleueli tlamantli tlen amo tijnekij tikijtosej pampa amo melauak.\n6. Tlen chikuasej tlanauatili kiijtoua:\nNochi tojuantij tijpiaj manoj, san kampa tijnekisej uelis tiasej, uelis tipaxalotij san\nkampa tojuantij tijnekisej, pampa kenke, pampa timajkajtokej; axonkaj manoj nopeka se\nakajya techtilanas, techitskis uan techtsakuas, pampa nopeka tiompaxalouaj; yeka moneki\nma techtlepanitakaj uan nojkia tojuantij titlatepanitasej kampa tinemij.\n7. Tlen chikome tlanauatili kiijtoua:\nNochi tijpiaj manoj ma techpaleui uan ma tijtlepanitakaj tlanauatili. Tlaj se akajya\ntijtlepanitaj uan ya amo techtlepanita, moneki ma tijmatiltikaj totekiuaj para ma\nkikualtlali nopa tekipacholi.\n8. Tlen chikueyi tlanauatili kiijtoua:\nNochi tlakamej o siuamej kipiaj manoj ma kimpaleuikaj tekiuajtinij kemaj\nkintlakuapechiliaj ika se tlajtoli, ika se istlakayotl sekinokej touampoyouaj,\nAmatlanauatili yaya ni nojkia kiixtlaltok.\n9. Tlen chiknaui tlanauatili kiijtoua:\nAmo onkaj manoj ma se kitsakuilikaj, kiitskikaj ipan ichaj o ma kitotokakaj kampa ya\neua o tlakatki; tlaj amo kiyolmelauaj kenke ika se amatekiuajtlajkuiloli.\n10. Tlen majtlaktli tlanauatili kiijtoua:",
            "Image": "413dc478ffe9d523d2da42a22e186f5d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Nochi tijpiaj manoj ma techkakikaj uan ma kuali techsenkauakaj tekiuajtinij kemaj\ntijpiaj se kualantli o tekipacholi iuaya seyok touampoj.\n11. Tlen majtlaktli uan se tlanauatili kiijtoua:\nTlaj se akajya touampoj kiteiluijtokej ika se tekiuaj, pampa moijtoua kipia se\ntlajtlakoli, nopa tlajtlakolej kipia manoj momanauis ya asta kemaj melauak kiasisej\nitlajtlakol uaajka kena kitlatsakuiltis tekiuaj ika tlen tlamantli kiijtoua\nAmatlanauatili.\nNojkia, axuelis namaj se touampoj kitlatsakuiltisej tlaj nopa tlajtlakoli tlen kichijki\npanojka uejkajkia uan nopa Amatlanauatili tlen namaj moijita yankuik uan yeka amo\nkiixneuiyaya nopa tlajtoli ipan nopa kauitl ( tiempo) kemaj kichijki nopa tlajtlakoli.\n12. Tlen majtlaktli uan ome tlanauatili kiijtoua:\nAmo ueli se akajya techixpanos, techtlamantliijlis ika tlajtoli tlen amo kuali; axonkaj\nmanoj ma se akajya techtsajtsiliti kampa timochantlaliaj, uan axonkaj manoj se akajya\nkiixtlapos se amatlajkuiloli tlen amo iaxka uan tlaj amo ualaj para ya kipouas, tlaj\namo ualaj para ya ika itookaj imako asiki. Tlaj se akajya kej ni momakas manoj\nkichiuas, axtlatepanitas, uaajka ma tijteiluikaj ika tekiuaj para ma kitlatsakuiltikaj.\n13. Tlen majtlaktli uan eyi tlanauatili kiijtoua:\nNochi tojuantij tijpiaj manoj tipaxalosej san kampa tijnekij, tiasej uajka para\ntitlaixmatitij tipaxalotij, uan tlaj tijnekij ika totlaxtlauil uelis timochantlalitij\nsan kampa tojuantij tijkualitaj. Uan tlaj tijnekij sampa timokuapasej kampa\ntitlakatijkej ueli tijchiuaj.\nAmo akaj uelis techtotoka, san kena melauak ma tikinmatiltikaj tekiuajtinij para\ntimokuapkejya uan tikinijlisej kuali tiitstosej ika nochi touampoyouaj uan amo\ntikinixpanosej.\n14. Tlen majtlaktli uan naui tlanauatili kiijtoua:\nTlaj se akajya tlajtlakolchijtejki kampa itstoya o kampa nemiyaya uan kiteemouaj\ntekiuajmej kinekij kiitskisej, uelis mochololtis, yas uejka; pero kipia manoj\ntlajtlanis kampa asiti ma kimanauikaj nopa sekinok tekiuajtinij tlen anali euanij tlen\nnopa seyok tlali (otro país) .\nTlaj amo tlauel ueyi tlajtlakoli kichijteejki, amo onkaj manoj kinotsasej o kikuitij\ntekiuajtinij kampa itstok, para kitlatsakuiltisej.\n15. Tlen kaxtoli tlanauatili kiijtoua:\nNochi tojuantij tijpiaj manoj tijpiasej se amatl kampa ixnesis itookaj tochinanko o\ntopilaltepej kampa titlakatijkej. Ni toamaj amo akaj ueli techkuilia.\nNojkia tijpiaj manoj tijpatlasej toamaj tlaj tijnekij tikijtosej titlakatinij ipan\nseyok anali tlali ( otro país), pero nopa amatl moneki tijkixtitij ipan nopa anali\ntlali.\n16. Tlen kaxtoli uan se tlanauatili kiijtoua:\nNochi touampoyouaj tlaj tlakamejya o siuamejya, kipiaj manoj ma monamiktikajya iuan ma\nmochantlalikajya; amatlanauatili kimpaleuia ma kuali mouikakaj ipan ininchaj, ipan",
            "Image": "2a57fd05496587b2c7039f10c3beede0"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "intekij uan sekijnok tlamantli. Amatlanauatili nojkia kimpaleuia tlaj kinekij\nmopasolmanasej o mokauasnekij pampa onkaj se ueyi tekipacholi.\nUelis monamiktisej tlaj tlakatl uan siuatl ika iniyolo kinekij san sejko itstosej uan\nmotekitilisej, amo onkaj manoj ma se akajya kinnauati ma monamiktikaj.\nKemaj monamiktiaj, nopa tlakatl uan nopa siuatl kipiaj manoj ma kintlachili uan ma\nkinonmajto nopa tekiuajkemej kampa altepetl ontlatskitokej, pampa kemaj onkaj se\ntekipacholi ipan nopa altepetl, tekiuajkemej kinnotsa para ma yakaj tlapaleuitij.\n17. Tlen kaxtoli uan ome tlanauatili kiijtoua:\nNochi tijpiaj manoj tijpiasej se tleueli uan tikijtosej toaxka, uan nojkia tijpiaj\nmanoj tikijtosej se tleueli komonaxkatl.\nAmo onkaj manoj se akajya ma techkuili o techkixtilis se tleueli tlen amo iaxka.\n18. Tlen kaxtoli uan eyi tlanauatili kiijtoua:\nNochi tijpiaj manoj ma tijpiakaj uan ma tikijtokaj totlajlamikilis, uan nojkia tijpiaj\nmanoj tijneltokasej toteotsitsij san tlen tojuantij tijnekisej uan tlaj tijnekisej\ntijpatlaj totlaneltokayo ika seyok toteotsij o toteotsitsij nojkia tijpiaj manoj\ntijchiuaj. Uan nojkia tijpiaj manoj tijneextisej o titemachtisej toseselti o ika\ntimiakij nopa tlen toteotsij totlaneltokayo. San moneki amo ma tikinixpanokaj nopa\nsekijnok touampoyouaj. Yeka tlauel moneki ma timotlepanitakaj, para ijkinoj kuali\ntiitstosej uan tinemisej ipan ni tlaltipaktli.\n19. Tlen kaxtoli uan naui tlanauatili kiijtoua:\nAmo akaj uelis techkamatsakuas, para amo tlen ma tikijtokaj, nochi tojuantij tijpiaj\nmanoj tikonijtosej nojkia se tlajtoli ipan tochaj o ipan se nechikolistli, tekiuaj\naxuelis techtlatsakuiltis pampa tikonijtojkej se tlajtoli tlen sekinokej amo\nkikualitaj. Uan axonkaj manoj nopeka se akajya ma techijlamiktiaj o techistlakatitiaj\nika sekinokej tlen tlajtoli tikonijtojkej. Yeka moneki ma ika kuali tikonijtokaj nopa\ntlajtoli, para ijkinoj amo timokualankateemosej.\n20. Tlen sempouali tlanauatili kiijtoua:\nNochi tijpiaj manoj timonechikosej para timoijlisej se tlajtoli, uan nojkia tijpiaj\nmanoj tijyolitisej se Nechikolistli kampa onkas tlajtoli uan tekitl; san moneki amo ma\ntiteixpanokaj ika sekinokej touampoyouaj, moneki nochipaj ma titlatepanitakaj.\nAmo onkaj manoj se akajya touampoj technauatis ma titlatskikaj o ma tikalakikaj kampa\nse Nechikolistli tlen amo tijkualitaj.\n21.Tlen sempouali uan se tlanauatili kiijtoua:\nNochi tojuantij tijpiaj manoj tijpaleuisej toueyi tekiuaj Mexijko eua o tlaj axtle,\nuelis tijteemosej se akajya para ya ma techixneexti tijpaleuiaj.\nNochi tojuantij timaseualmej tijpiaj manoj nojkia tiasitij, kej sekij koyomej onasij,\nipan se ueyi tlanauatijkayotl para titekitisej.\nTlaj se akajya onneli tekiuaj, nopa pampa nochi tlakamej uan siuamej tlen se chinanko o\npilaltepetsij kitekimakakej; yeka nochipaj kemaj se akajya motekiuajtlalis, moneki\nnochi tlen nopa pilaltepetsij euanij ma kiijtokaj tlaj melauak yaya inoj touampoj",
            "Image": "e13e3ddfd5f94f37988d61911b231ae9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "technauatis ika tlajtoli uan ika tekitl ma tijchiuakaj. Ma kiijtokaj tlaj nelia yaya\nnopa touampoj kuali techuikatias uan techyekantias; tlaj kuali tlakatl, tlaj tekitiketl\nuan tlaj tlatepanitaketl.\n22. Tlen sempouali uan ome tlanauatili kiijtoua:\nNochi tijpiaj manoj ma timomokuitlauikaj uan nopeka tlaj tijchiua se tekitl tlen amo\ntotechpoui o motechpoui, moneki ma techtlaxtlauikaj, uejueyij tekiuajtinij\ntlanauatianij intechpoui techpaleuisej, para tokoneuaj ma kipiakaj tlen kikuasej, tlen\nmokentisej yoyomitl uan tlen ika mopajtisej tlaj nopeka se kokolistli; ijkinoj nelia\nkuali moiskaltisej uan ika itekiyo kiueyitilisej ni toMexijko tlali.\n23. Tlen sempouali uan eyi tlanauatili kiijtoua:\nNochi tojuantij tijpiaj manoj titekitisej, nojkia tijpiaj manoj timoteemolisej se\ntekitl tlen tijkualitaj tijchiuasej. Uan kemaj amo onkaj tekitl, uelis tikitatij toueyi\ntekiuaj kampa tlatskitok tochinanko o topilaltepej para ma techpaleui techteemolis\ntekitl, ijkinoj onkas tlen mokentisej, kikuasej uan mopajtisej topilkoneuaj.\nNochi tijpiaj manoj ma kuali techtlaxtlauikaj kemaj titechiuiliaj se tekitl, amo pampa\ntimaseualmej san tlen kinekisej techchiuilisej koyomej o sekijnok touampoyouaj\ntominpianij. Yeka moneki ma tikijtokaj ika tetilistli, ... ma kuali techtlaxtlauikaj.\nKemaj akajya tikompaleuiaj ika se tekitl, moneki ma kuali techtlaxtlaui, para kuali\nkiaxilis tikintlamakasej, tikinyoyonkouisej uan tikimpajtisej tokoneuaj uan totiskaj\ntonamik.\nNochi titekitinij tijpiaj manoj tijyolitisej se Nechikolistli, para uelis sansejko\ntimomanauiaj kemaj Tekojtli kinekis techixpetlas, kinekis techkajkayauas uan amo\nkinekis kuali techtlaxtlauis.\n24. Tlen sempouali uan naui tlanauatili kiijtoua:\nNochi tijpiaj manoj timosiajkauasej kemaj titlankejya tijchiuaj se tekitl, kemaj\ntisemiluitijkejya; uan tlaj titekitij ika se ueyi tekojtli, moneki nojkia\ntechtlaxtlauis kemaj timosiajkauasej axtitekitij se ome tonatij (vacaciones).\n25. Tlen sempouali uan makuili tlanauatili kiijtoua:\nNochi tijpiaj manoj totekiuaj tlen kampa ontlatskitok tochinanko o toaltepej, ma\nkinejnemili ika sekijnok uejueyij tlanauatianij para ma tijpiakaj tojuantij\ntlapaleuilistli; ma nojkia techijlikaj kenijkatsaj timouikatiasej ika iuaya tonamik,\niniuaya tokoneuaj, kenijkatsaj timopajtisej kemaj onkaj se kokolistli, ajkia\nixtlamatijketl tepajtiani uelis techpajtis uan techkaxanis para kuali tichikajtosej\ntiyoltosej; kenijkatsaj timotlakualtisej, timotlakentisej, timochantisej uan sekijnok\ntlamantli tlen tlauel moneki totekiuajkaj ma nojkia kinemilikaj techpaleuiaj. Uan\nnojkia ma techpaleuikaj kemaj amo tijpiaj ika tlen timopanoltisej, kemaj tlauel\ntimokokouaj, kemaj ayok ueli titekitij pampa tijpolojkej ika tekitl se tomaj o ome\ntomaj, se toikxi, se toixtiol o seyok tlamantli tlen totlakayo; tekiuajmej kipiaj manoj\nma kitejteemolikaj kenijkatsaj uelis techpaleuisej kemaj ayok ueli titekitij uan ayok\nueli timopanoltiaj, nojkia ma techpaleuikaj uejueyij tekiuajmej timopanoltisej kemaj\nayok tijpiaj tonamik, nojkia kemaj ayok tiuelij titekitij pampa tiueuenkalajkejya o\ntitenankalajkejya ma techpaleui totekiuaj timopanoltijtiasej.\nKemaj se siuatl konepia, kipia manoj totekiuaj ma kipaleui nopa siuatl uan nopa\nipilkonej, ma kititlani tekiuaj nopa siuatl kampa uelis kipaleuisej kuali konepiati uan",
            "Image": "84ccb152f15f1fed795b983f87da47a4"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "no kiijlisej kenijkatsaj kimokuitlauis ipilkonej. Nochi konemej kipiaj manoj toueyi\ntekiuaj kimpaleuis para ma kuali moskaltikaj.\n26. Tlen sempouali uan chikuasej tlanauatili kiijtoua:\nNochi tijpiaj manoj tiasej timomachtitij kaltlamachtiloyaj. Ni tlamachtilistli tlauel\nmoneki para ma yakaj tokoneuaj ma momachtitij. Kemaj tokoneuaj uelijya kuali tlaixpouaj\nuan tlajkuilouaj, uan kentsij ixtlamatijya, tlaj intatauaj uelij kimpaleuiaj para achi\nkentsij mas ma momachtikaj, uelis kintitlanisej ipan seyok kaltlamachtiloyan kampa achi\ntlejkotok tlamachtilistli para ma uejueyij ixtlamatinij mochiuakaj; pero kena nojkia\nuelis intatauaj kitlajtlanisej ueyi tekiuaj ma kimpaleui ika tlaxtlauili para ma kuali\nkitokilikaj tlamachtilistli nopa telpokamej o ichpokamej.\nTlaj tikinixpouaj amochtinij ( libros ), tlaj timomachtiaj, uaajka tijkuij\ntlajlamikilistli, para tiixtlaposej, ijkinoj uelis, titlatepanitasej uan\ntitetlasojtlasej san kampa ueli tiasej uan nojkia techtlepanitasej uan techtlesojtlasej\ntouampoyouaj tlen nikaj uan tlen sejkanok tlali anali euanij; ijkinoj kuali uan san\ntiyolpaktosej tiitstosej ni tlalpan.\nKonemej intatauaj kipiaj manoj kintlajlamiktisej inkojkoneuaj kenijkatsaj ma\nmomachtikaj uan kenijkatsaj tlatepanitasej uan tetlasojtlasej.\n27. Tlen sempouali uan chikome tlanauatili kiijtoua:\nNochi tojuantij tijpiaj manoj ma tiyejyektlalikaj tochinanko o topilaltepej ika kuali\ntlamachtilistli, kampa nochi tiuelisej se tleueli tiyejyekosej tijchiuasej, para\ntijkualtilisej uan tijkualtlalisej tochinanko o topilaltepej.\nNochi tojuantij tijpiaj manoj titekitisej para tijkualtilisej uan tijkualtlalisej\ntochinanko o topilaltepej kampa tieuanij. Tlaj se tleueli yankuik tlajtoli, nemilistli\no tlachiualistli tijyolitiaj, nopa tlen tijyolitijtokej toaxka, axkanaj ueli se akajya\ntechkuilia, axkanaj ueli se akajya tlen amo kiyolitijtok ueli moaxkatia. Yeka se\ntleueli kuanejnemilistli tlen moyolitia ipan tochinanko o topilaltepej, nopa inaxka\nankij tekitikej kiyolitisej.\n28. Tlen sempouali uan chikueyi tlanauatili kiijtoua:\nNochi tojuantij tijpiaj manoj ma tikinmatiltikaj nochi tlen ni Mexijko tlali euanij uan\ntlen anali tlali euanij (otros países), para nojuaj tiitstokej, nojuaj tiyoltokej, ni\ntimaseualmej tinauatlajtouanij; uan yeka moneki melauak ma techtlepanitakaj para\nijkinoj tojuantij nojkia titletepanitasej uan tikintlasojtlasej sekijnok touampoyouaj.\n29. Tlen sempouali uan chiknaui tlanauatili kiijtoua:\nNochi tojuantij tijpiaj manoj uan totechpoui tijkualtlalisej uan tiyejyektlalisej\ntochinanko o topilaltepej kampa mojmostlaj tiitstokej, pampa nopa tekitl tlen\ntijchiuasej techixneextis tlaj melauak titekitinij uan tlaj melauak tijpiaj kuali\ntoyolo ika touampoyouaj tlen nopaya nojkia tlaijyouiaj.\nNochi tlajtoli kipia kampa peua uan kipia kampa tlami, axueli se akajya san tlauel\nmokajkalakis ika se tleueli tlamantli, yeka onkaj tekiuaj para ya ma tlakualtlali.\nIjkinoj nesis para melauak titlatepanitaj uan melauak nojkia titetlasojtlaj.\nYeka moneki ma kuali tikixpouakaj uan ma kuali tijkuamachilikaj ni Ueyi Amatlanauatili\ntlen itookaj:\" TLAJTOLNEMILISTLI TLEN MOIJTOJTOK PARA MA KUALI TIMOUIKAKAJ IPAN NI\nTLALTIPAKTLI\"",
            "Image": "e0c6c328e0441f0acb7992e32e1a222c"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "30. Tlen sempouali uan majtlaktli tlanauatili kiijtoua:\nNochi tlen moijtojtok ipan ni Ueyi Amatlanauatili tlen ni \"TLAJTOLNEMILISTLI TLEN\nMOIJTOJTOK PARA MA KUALI TIMOUIKAKAJ IPAN NI TLALTIPAKTLI\", amo akaj uelis kixoleuas,\namo akaj uelis kitlaatis, amo akaj uelis kiixpolos. Moneki ma mochiua uan ma monemili\nni Ueyi Tlanauatili, pampa tlaj melauak tijchiuasej uan tijnemilisej ika totlajtol, ika\ntotekij uan ika toyolo ni Ueyi Tlanauatili, uaajka kena kuali uan yejyektsij\ntiitstosej, san tiyolpaktosej tiitstosej; pampa melauak timotlepanitasejya,\ntimoiknelisejya uan timotlasojtlasejya ipan ni ikuitlapankotsij uan ikuaxankotsij ni\ntoueyi nana tonantsij tlaltipaktli.",
            "Image": "6fd956f578f44d19d5ea4a3bfc69a8b0"
        }
    }
}
