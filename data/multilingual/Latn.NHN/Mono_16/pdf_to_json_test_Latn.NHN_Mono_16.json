{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469624,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "SAN SEJKAJ TLALI TLAKAMEJ MOPALEUIAJ\nIpan majtlaktli itekij diciembre meetstli tlen naui tsontli, kaxtoli uan\nome pouali uan chikueyi xiuitl (1948) ni Ueyi Nechikolistli tlen San\nSejkaj Tlalnechikoli Tlakamej Mopaleuianij kinemilij uan kiixneextij ni\nTLAJTOLNEMILISTLI TLEN MOIJTOJTOK PARA MA KUALI TIMOUIKAKAJ IPAN NI\nTLALTIPAKTLI. Ni Ueyi Nechikolistli kinijlij nochi ni tlali tlen\ntlatskitokej ipan ni TLAJTOLNEMILISTLI ma mosesemoyaua para ma kimatikaj\nnochi tlakamej uan nochi siuamej ni TLAJTOLNEMILISTLI, ma kiixpouakaj\nuan ma kipouakaj ika ininuampoyouaj ne kaltlamachtiloyaj iuan nojkia san\nkampa ueli monechikouaj.\nTLAJTOLNEMILISTLI TLEN MOIJTOJTOK PARA MA KUALI TIMOUIKAKAJ IPAN NI\nTLALTIPAKTLI\nKENKE YOLKI NI TLAJTOLI\nYolki, pampa ni tlatepanitalotl, ni tlasenkauajkayotl iuan ni kuali\nnemilistli ipan ni tlalpan, yaya ni moneki moixmatis uan monemilis,\nijkinoj nochi kuali tiitstosej ika touampoyouaj.\nPampa tlaj amo tikixmatij tlatepanitalistli uan tlen kuali nemilistli\nipan ni tlalpan, yeka onkatok kualantli, onkatok tlateuilistli, onkatok\nmajmajtli uan sekinok tlamantli teixpanolistli; yeka moneki ma kuali\ntimouikakaj ika nochi touampoyouaj, ma amo onkaj majmajyotl uan\nteixpanolistli; moneki ma onkaj yejyektlalistli, ma titlajtlajtokaj uan\nma tijneltokakaj tlen tojuantij tijnekij tijneltokasej uan amo tlen ma\ntopanti, kenke, pampa tijnekij ma onkaj tlatepanitalistli.\nPampa ni tlatepanitalotl moneki ma tiyejyekokaj, ma tijchiuakaj uan ma\ntijmanauikaj; ma nojkia kiixmatikaj tekiuajtinij, uejueyij tekiuajtinij,\nijkinoj amo onkas nopeka se akajya touampoj san tlen ueli kinekis\ntechchiuilis, technauatis, kinekis technauatis ma tijchiuakaj se\ntlamantli tlen amo kuali; yeka ni tlatepanitalotl tlauel moneki ipan\ntonemilis ni tlalpan.\nPampa nojkia tlauel moneki ma kuali timouikakaj, ma tielikaj keuak\ntiiknimej, nochi tlen tlakamej uan siuamej tlen tiitstokej ni tlalpan.\nPampa ni Ueyi Nechikolistli tlen San Sejkaj Tlalnechikoli Tlakamej\nMopaleuianij ijkinoj kiijtojtokej ipan ni Ueyi Amatlanauatilnemilistli,\nmelauak ueli onkaj ni tlatepanitalotl ika nochi touampoyouaj, yeka\nmonelsemakatokej kiixnextisej para ma momati ni tlajtoli, ijkinoj nelia\nmostla uiptla kuali tiitstosej ika nochi touampoyouaj ni tlalpan.\nPampa ni Tlajtolnemilistli kimatij nochi tlaltipaktli tlakamej uan\nsiuamej tlen san sejko monejchikojtokej mopaleuisej, uan yeka tlauel\nkuali ma nochi touampoyouaj ma kimatikaj tlen totechpoui tijchiuasej uan\ntijnemilisej ni tlalpan.\nPampa ni Ueyi tlanauatili moneki ma melauak moneltoka uan ma mochiua.\nNI UEYI NECHIKOLISTLI\nKiijtoua ma monemili uan ma mochiua ni TLALTOLNEMILISTLI TLEN MOIJTOJTOK",
            "Image": "b5809741cca68017846e6c7c1b693b4f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "PARA MA KUALI TIMOUIKAKAJ IPAN NI TLALTIPAKTLI kampa nochi tlakamej uan\nsiuamej ni tlalpan ma kineltokakaj tlatepanitalistli, nojkia\ntekiuajtinij ma tlatepanitakaj; tlaj kej ni timouikasej uan kej ni\ntijnemilijtiasej kuali titekitisej ika nochi touampoyouaj ipan ni\ntlaltipaktli, uaajka kuali tiitstosej ika pakilistli.\n1. Tlen se tlanauatili kiijtoua:\nNochi tlakamej uan siuamej kipiaj manoj kuali tlakatisej, nochi san se\ntotlatechpouiltilis uan titlatepanitalojkej, yeka moneki kuali ma\ntimouikakaj, ma timoiknelikaj, ma timotlasojtlakaj uan ma\ntimotlepanitakaj.\n2. Tlen ome tlanauatili kiijtoua:\nNochi tlakamej uan siuamej miak tlamantli intechpoui tlen moneki\nkiixmatisej uan kinemilisej; maseualmej uan koyomej tlen nikaj euanij\nuan tlen anali uejka euanij, nojkia kipiaj tlamantli tlen intechpoui,\nmejkatsaj tlajtlajtouaj seyok sanili, mejkatsaj ipan seyok tlamantli\ntoteotsij ipan tlatskitokej, seyok tlajtolkuamachilistli ipan\ntlatskitokej o seyok tlamantli tlajlamikilistli ipan tlatskitokej;\nkipiaj o axkipiaj tomij, nochi titlatepanitalojkej; nochi moneki\ntimotlepanitasej, timoiknelisej uan timotlasojtlasej.\n3.Tlen eyi tlanauatili kiijtoua:\nNochi tlakamej uan siuamej kipiaj manoj kuali itstosej, amo akaj ma se\nkinixpano, kipiaj manoj nemisej kampa inijuantij kinekisej uan amo uelis\ntlen impantis.\n4.Tlen naui tlanauatili kiijtoua:\nAmo onkaj manoj ma se akajya tomimpixketl tlanauatijketl techtekiuis\nipan se tekitl uan axtechtlaxtlauis, ni tlamantli uejkaya polijki,\nxolejki. Tlaj kej ni topanti, ma nimantsij tijtlateiluikaj nopa\ntepasolojketl ika uejueyij tekiuajtinij tlen kampa tochinanko o\ntopilaltepej ontlatskitok. Uan tlaj nikaj amo techchiuaj kuentaj, uaajka\nma tiomoteiluikaj ika sekinok achi mas uejueyij tlanauatianij.\n5. Tlen makuili tlanauatili kiijtoua:\nAmo onkaj manoj ma se akajya techtlatsakuilti para ma tikijtokaj o ma\ntijchiuakaj se tleueli tlamantli tlen amo tijnekij tikijtosej pampa amo\nmelauak.\n6. Tlen chikuasej tlanauatili kiijtoua:\nNochi tojuantij tijpiaj manoj, san kampa tijnekisej uelis tiasej, uelis\ntipaxalotij san kampa tojuantij tijnekisej, pampa kenke, pampa\ntimajkajtokej; axonkaj manoj nopeka se akajya techtilanas, techitskis\nuan techtsakuas, pampa nopeka tiompaxalouaj; yeka moneki ma\ntechtlepanitakaj uan nojkia tojuantij titlatepanitasej kampa tinemij.\n7. Tlen chikome tlanauatili kiijtoua:\nNochi tijpiaj manoj ma techpaleui uan ma tijtlepanitakaj tlanauatili.",
            "Image": "c096c3fcfa5e57912abeaf28dae01ae8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tlaj se akajya tijtlepanitaj uan ya amo techtlepanita, moneki ma\ntijmatiltikaj totekiuaj para ma kikualtlali nopa tekipacholi.\n8. Tlen chikueyi tlanauatili kiijtoua:\nNochi tlakamej o siuamej kipiaj manoj ma kimpaleuikaj tekiuajtinij kemaj\nkintlakuapechiliaj ika se tlajtoli, ika se istlakayotl sekinokej\ntouampoyouaj, Amatlanauatili yaya ni nojkia kiixtlaltok.\n9. Tlen chiknaui tlanauatili kiijtoua:\nAmo onkaj manoj ma se kitsakuilikaj, kiitskikaj ipan ichaj o ma\nkitotokakaj kampa ya eua o tlakatki; tlaj amo kiyolmelauaj kenke ika se\namatekiuajtlajkuiloli.\n10. Tlen majtlaktli tlanauatili kiijtoua:\nNochi tijpiaj manoj ma techkakikaj uan ma kuali techsenkauakaj\ntekiuajtinij kemaj tijpiaj se kualantli o tekipacholi iuaya seyok\ntouampoj.\n11. Tlen majtlaktli uan se tlanauatili kiijtoua:\nTlaj se akajya touampoj kiteiluijtokej ika se tekiuaj, pampa moijtoua\nkipia se tlajtlakoli, nopa tlajtlakolej kipia manoj momanauis ya asta\nkemaj melauak kiasisej itlajtlakol uaajka kena kitlatsakuiltis tekiuaj\nika tlen tlamantli kiijtoua Amatlanauatili.\nNojkia, axuelis namaj se touampoj kitlatsakuiltisej tlaj nopa\ntlajtlakoli tlen kichijki panojka uejkajkia uan nopa Amatlanauatili tlen\nnamaj moijita yankuik uan yeka amo kiixneuiyaya nopa tlajtoli ipan nopa\nkauitl ( tiempo) kemaj kichijki nopa tlajtlakoli.\n12. Tlen majtlaktli uan ome tlanauatili kiijtoua:\nAmo ueli se akajya techixpanos, techtlamantliijlis ika tlajtoli tlen amo\nkuali; axonkaj manoj ma se akajya techtsajtsiliti kampa timochantlaliaj,\nuan axonkaj manoj se akajya kiixtlapos se amatlajkuiloli tlen amo iaxka\nuan tlaj amo ualaj para ya kipouas, tlaj amo ualaj para ya ika itookaj\nimako asiki. Tlaj se akajya kej ni momakas manoj kichiuas,\naxtlatepanitas, uaajka ma tijteiluikaj ika tekiuaj para ma\nkitlatsakuiltikaj.\n13. Tlen majtlaktli uan eyi tlanauatili kiijtoua:\nNochi tojuantij tijpiaj manoj tipaxalosej san kampa tijnekij, tiasej\nuajka para titlaixmatitij tipaxalotij, uan tlaj tijnekij ika\ntotlaxtlauil uelis timochantlalitij san kampa tojuantij tijkualitaj. Uan\ntlaj tijnekij sampa timokuapasej kampa titlakatijkej ueli tijchiuaj.\nAmo akaj uelis techtotoka, san kena melauak ma tikinmatiltikaj\ntekiuajtinij para timokuapkejya uan tikinijlisej kuali tiitstosej ika\nnochi touampoyouaj uan amo tikinixpanosej.\n14. Tlen majtlaktli uan naui tlanauatili kiijtoua:",
            "Image": "1223d200bd836d6dac84f3df179b669f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tlaj se akajya tlajtlakolchijtejki kampa itstoya o kampa nemiyaya uan\nkiteemouaj tekiuajmej kinekij kiitskisej, uelis mochololtis, yas uejka;\npero kipia manoj tlajtlanis kampa asiti ma kimanauikaj nopa sekinok\ntekiuajtinij tlen anali euanij tlen nopa seyok tlali (otro país) .\nTlaj amo tlauel ueyi tlajtlakoli kichijteejki, amo onkaj manoj\nkinotsasej o kikuitij tekiuajtinij kampa itstok, para kitlatsakuiltisej.\n15. Tlen kaxtoli tlanauatili kiijtoua:\nNochi tojuantij tijpiaj manoj tijpiasej se amatl kampa ixnesis itookaj\ntochinanko o topilaltepej kampa titlakatijkej. Ni toamaj amo akaj ueli\ntechkuilia.\nNojkia tijpiaj manoj tijpatlasej toamaj tlaj tijnekij tikijtosej\ntitlakatinij ipan seyok anali tlali ( otro país), pero nopa amatl moneki\ntijkixtitij ipan nopa anali tlali.\n16. Tlen kaxtoli uan se tlanauatili kiijtoua:\nNochi touampoyouaj tlaj tlakamejya o siuamejya, kipiaj manoj ma\nmonamiktikajya iuan ma mochantlalikajya; amatlanauatili kimpaleuia ma\nkuali mouikakaj ipan ininchaj, ipan intekij uan sekijnok tlamantli.\nAmatlanauatili nojkia kimpaleuia tlaj kinekij mopasolmanasej o\nmokauasnekij pampa onkaj se ueyi tekipacholi.\nUelis monamiktisej tlaj tlakatl uan siuatl ika iniyolo kinekij san sejko\nitstosej uan motekitilisej, amo onkaj manoj ma se akajya kinnauati ma\nmonamiktikaj.\nKemaj monamiktiaj, nopa tlakatl uan nopa siuatl kipiaj manoj ma\nkintlachili uan ma kinonmajto nopa tekiuajkemej kampa altepetl\nontlatskitokej, pampa kemaj onkaj se tekipacholi ipan nopa altepetl,\ntekiuajkemej kinnotsa para ma yakaj tlapaleuitij.\n17. Tlen kaxtoli uan ome tlanauatili kiijtoua:\nNochi tijpiaj manoj tijpiasej se tleueli uan tikijtosej toaxka, uan\nnojkia tijpiaj manoj tikijtosej se tleueli komonaxkatl.\nAmo onkaj manoj se akajya ma techkuili o techkixtilis se tleueli tlen\namo iaxka.\n18. Tlen kaxtoli uan eyi tlanauatili kiijtoua:\nNochi tijpiaj manoj ma tijpiakaj uan ma tikijtokaj totlajlamikilis, uan\nnojkia tijpiaj manoj tijneltokasej toteotsitsij san tlen tojuantij\ntijnekisej uan tlaj tijnekisej tijpatlaj totlaneltokayo ika seyok\ntoteotsij o toteotsitsij nojkia tijpiaj manoj tijchiuaj. Uan nojkia\ntijpiaj manoj tijneextisej o titemachtisej toseselti o ika timiakij nopa\ntlen toteotsij totlaneltokayo. San moneki amo ma tikinixpanokaj nopa\nsekijnok touampoyouaj. Yeka tlauel moneki ma timotlepanitakaj, para\nijkinoj kuali tiitstosej uan tinemisej ipan ni tlaltipaktli.\n19. Tlen kaxtoli uan naui tlanauatili kiijtoua:",
            "Image": "21d90c1558d54319b5f6754ac36c0dc9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Amo akaj uelis techkamatsakuas, para amo tlen ma tikijtokaj, nochi\ntojuantij tijpiaj manoj tikonijtosej nojkia se tlajtoli ipan tochaj o\nipan se nechikolistli, tekiuaj axuelis techtlatsakuiltis pampa\ntikonijtojkej se tlajtoli tlen sekinokej amo kikualitaj. Uan axonkaj\nmanoj nopeka se akajya ma techijlamiktiaj o techistlakatitiaj ika\nsekinokej tlen tlajtoli tikonijtojkej. Yeka moneki ma ika kuali\ntikonijtokaj nopa tlajtoli, para ijkinoj amo timokualankateemosej.\n20. Tlen sempouali tlanauatili kiijtoua:\nNochi tijpiaj manoj timonechikosej para timoijlisej se tlajtoli, uan\nnojkia tijpiaj manoj tijyolitisej se Nechikolistli kampa onkas tlajtoli\nuan tekitl; san moneki amo ma titeixpanokaj ika sekinokej touampoyouaj,\nmoneki nochipaj ma titlatepanitakaj.\nAmo onkaj manoj se akajya touampoj technauatis ma titlatskikaj o ma\ntikalakikaj kampa se Nechikolistli tlen amo tijkualitaj.\n21.Tlen sempouali uan se tlanauatili kiijtoua:\nNochi tojuantij tijpiaj manoj tijpaleuisej toueyi tekiuaj Mexijko eua o\ntlaj axtle, uelis tijteemosej se akajya para ya ma techixneexti\ntijpaleuiaj.\nNochi tojuantij timaseualmej tijpiaj manoj nojkia tiasitij, kej sekij\nkoyomej onasij, ipan se ueyi tlanauatijkayotl para titekitisej.\nTlaj se akajya onneli tekiuaj, nopa pampa nochi tlakamej uan siuamej\ntlen se chinanko o pilaltepetsij kitekimakakej; yeka nochipaj kemaj se\nakajya motekiuajtlalis, moneki nochi tlen nopa pilaltepetsij euanij ma\nkiijtokaj tlaj melauak yaya inoj touampoj technauatis ika tlajtoli uan\nika tekitl ma tijchiuakaj. Ma kiijtokaj tlaj nelia yaya nopa touampoj\nkuali techuikatias uan techyekantias; tlaj kuali tlakatl, tlaj\ntekitiketl uan tlaj tlatepanitaketl.\n22. Tlen sempouali uan ome tlanauatili kiijtoua:\nNochi tijpiaj manoj ma timomokuitlauikaj uan nopeka tlaj tijchiua se\ntekitl tlen amo totechpoui o motechpoui, moneki ma techtlaxtlauikaj,\nuejueyij tekiuajtinij tlanauatianij intechpoui techpaleuisej, para\ntokoneuaj ma kipiakaj tlen kikuasej, tlen mokentisej yoyomitl uan tlen\nika mopajtisej tlaj nopeka se kokolistli; ijkinoj nelia kuali\nmoiskaltisej uan ika itekiyo kiueyitilisej ni toMexijko tlali.\n23. Tlen sempouali uan eyi tlanauatili kiijtoua:\nNochi tojuantij tijpiaj manoj titekitisej, nojkia tijpiaj manoj\ntimoteemolisej se tekitl tlen tijkualitaj tijchiuasej. Uan kemaj amo\nonkaj tekitl, uelis tikitatij toueyi tekiuaj kampa tlatskitok tochinanko\no topilaltepej para ma techpaleui techteemolis tekitl, ijkinoj onkas\ntlen mokentisej, kikuasej uan mopajtisej topilkoneuaj.\nNochi tijpiaj manoj ma kuali techtlaxtlauikaj kemaj titechiuiliaj se\ntekitl, amo pampa timaseualmej san tlen kinekisej techchiuilisej koyomej\no sekijnok touampoyouaj tominpianij. Yeka moneki ma tikijtokaj ika\ntetilistli, ... ma kuali techtlaxtlauikaj.",
            "Image": "da669628959e31a9a7d158bea59d9e07"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kemaj akajya tikompaleuiaj ika se tekitl, moneki ma kuali techtlaxtlaui,\npara kuali kiaxilis tikintlamakasej, tikinyoyonkouisej uan tikimpajtisej\ntokoneuaj uan totiskaj tonamik.\nNochi titekitinij tijpiaj manoj tijyolitisej se Nechikolistli, para\nuelis sansejko timomanauiaj kemaj Tekojtli kinekis techixpetlas, kinekis\ntechkajkayauas uan amo kinekis kuali techtlaxtlauis.\n24. Tlen sempouali uan naui tlanauatili kiijtoua:\nNochi tijpiaj manoj timosiajkauasej kemaj titlankejya tijchiuaj se\ntekitl, kemaj tisemiluitijkejya; uan tlaj titekitij ika se ueyi\ntekojtli, moneki nojkia techtlaxtlauis kemaj timosiajkauasej axtitekitij\nse ome tonatij (vacaciones).\n25. Tlen sempouali uan makuili tlanauatili kiijtoua:\nNochi tijpiaj manoj totekiuaj tlen kampa ontlatskitok tochinanko o\ntoaltepej, ma kinejnemili ika sekijnok uejueyij tlanauatianij para ma\ntijpiakaj tojuantij tlapaleuilistli; ma nojkia techijlikaj kenijkatsaj\ntimouikatiasej ika iuaya tonamik, iniuaya tokoneuaj, kenijkatsaj\ntimopajtisej kemaj onkaj se kokolistli, ajkia ixtlamatijketl tepajtiani\nuelis techpajtis uan techkaxanis para kuali tichikajtosej tiyoltosej;\nkenijkatsaj timotlakualtisej, timotlakentisej, timochantisej uan\nsekijnok tlamantli tlen tlauel moneki totekiuajkaj ma nojkia kinemilikaj\ntechpaleuiaj. Uan nojkia ma techpaleuikaj kemaj amo tijpiaj ika tlen\ntimopanoltisej, kemaj tlauel timokokouaj, kemaj ayok ueli titekitij\npampa tijpolojkej ika tekitl se tomaj o ome tomaj, se toikxi, se\ntoixtiol o seyok tlamantli tlen totlakayo; tekiuajmej kipiaj manoj ma\nkitejteemolikaj kenijkatsaj uelis techpaleuisej kemaj ayok ueli\ntitekitij uan ayok ueli timopanoltiaj, nojkia ma techpaleuikaj uejueyij\ntekiuajmej timopanoltisej kemaj ayok tijpiaj tonamik, nojkia kemaj ayok\ntiuelij titekitij pampa tiueuenkalajkejya o titenankalajkejya ma\ntechpaleui totekiuaj timopanoltijtiasej.\nKemaj se siuatl konepia, kipia manoj totekiuaj ma kipaleui nopa siuatl\nuan nopa ipilkonej, ma kititlani tekiuaj nopa siuatl kampa uelis\nkipaleuisej kuali konepiati uan no kiijlisej kenijkatsaj kimokuitlauis\nipilkonej. Nochi konemej kipiaj manoj toueyi tekiuaj kimpaleuis para ma\nkuali moskaltikaj.\n26. Tlen sempouali uan chikuasej tlanauatili kiijtoua:\nNochi tijpiaj manoj tiasej timomachtitij kaltlamachtiloyaj. Ni\ntlamachtilistli tlauel moneki para ma yakaj tokoneuaj ma momachtitij.\nKemaj tokoneuaj uelijya kuali tlaixpouaj uan tlajkuilouaj, uan kentsij\nixtlamatijya, tlaj intatauaj uelij kimpaleuiaj para achi kentsij mas ma\nmomachtikaj, uelis kintitlanisej ipan seyok kaltlamachtiloyan kampa achi\ntlejkotok tlamachtilistli para ma uejueyij ixtlamatinij mochiuakaj; pero\nkena nojkia uelis intatauaj kitlajtlanisej ueyi tekiuaj ma kimpaleui ika\ntlaxtlauili para ma kuali kitokilikaj tlamachtilistli nopa telpokamej o\nichpokamej.\nTlaj tikinixpouaj amochtinij ( libros ), tlaj timomachtiaj, uaajka\ntijkuij tlajlamikilistli, para tiixtlaposej, ijkinoj uelis,",
            "Image": "fceb88eb917c16cb865b92616884988c"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "titlatepanitasej uan titetlasojtlasej san kampa ueli tiasej uan nojkia\ntechtlepanitasej uan techtlesojtlasej touampoyouaj tlen nikaj uan tlen\nsejkanok tlali anali euanij; ijkinoj kuali uan san tiyolpaktosej\ntiitstosej ni tlalpan.\nKonemej intatauaj kipiaj manoj kintlajlamiktisej inkojkoneuaj\nkenijkatsaj ma momachtikaj uan kenijkatsaj tlatepanitasej uan\ntetlasojtlasej.\n27. Tlen sempouali uan chikome tlanauatili kiijtoua:\nNochi tojuantij tijpiaj manoj ma tiyejyektlalikaj tochinanko o\ntopilaltepej ika kuali tlamachtilistli, kampa nochi tiuelisej se tleueli\ntiyejyekosej tijchiuasej, para tijkualtilisej uan tijkualtlalisej\ntochinanko o topilaltepej.\nNochi tojuantij tijpiaj manoj titekitisej para tijkualtilisej uan\ntijkualtlalisej tochinanko o topilaltepej kampa tieuanij. Tlaj se\ntleueli yankuik tlajtoli, nemilistli o tlachiualistli tijyolitiaj, nopa\ntlen tijyolitijtokej toaxka, axkanaj ueli se akajya techkuilia, axkanaj\nueli se akajya tlen amo kiyolitijtok ueli moaxkatia. Yeka se tleueli\nkuanejnemilistli tlen moyolitia ipan tochinanko o topilaltepej, nopa\ninaxka ankij tekitikej kiyolitisej.\n28. Tlen sempouali uan chikueyi tlanauatili kiijtoua:\nNochi tojuantij tijpiaj manoj ma tikinmatiltikaj nochi tlen ni Mexijko\ntlali euanij uan tlen anali tlali euanij (otros países), para nojuaj\ntiitstokej, nojuaj tiyoltokej, ni timaseualmej tinauatlajtouanij; uan\nyeka moneki melauak ma techtlepanitakaj para ijkinoj tojuantij nojkia\ntitletepanitasej uan tikintlasojtlasej sekijnok touampoyouaj.\n29. Tlen sempouali uan chiknaui tlanauatili kiijtoua:\nNochi tojuantij tijpiaj manoj uan totechpoui tijkualtlalisej uan\ntiyejyektlalisej tochinanko o topilaltepej kampa mojmostlaj tiitstokej,\npampa nopa tekitl tlen tijchiuasej techixneextis tlaj melauak\ntitekitinij uan tlaj melauak tijpiaj kuali toyolo ika touampoyouaj tlen\nnopaya nojkia tlaijyouiaj.\nNochi tlajtoli kipia kampa peua uan kipia kampa tlami, axueli se akajya\nsan tlauel mokajkalakis ika se tleueli tlamantli, yeka onkaj tekiuaj\npara ya ma tlakualtlali. Ijkinoj nesis para melauak titlatepanitaj uan\nmelauak nojkia titetlasojtlaj.\nYeka moneki ma kuali tikixpouakaj uan ma kuali tijkuamachilikaj ni Ueyi\nAmatlanauatili tlen itookaj:\" TLAJTOLNEMILISTLI TLEN MOIJTOJTOK PARA MA\nKUALI TIMOUIKAKAJ IPAN NI TLALTIPAKTLI\"\n30. Tlen sempouali uan majtlaktli tlanauatili kiijtoua:\nNochi tlen moijtojtok ipan ni Ueyi Amatlanauatili tlen ni\n\"TLAJTOLNEMILISTLI TLEN MOIJTOJTOK PARA MA KUALI TIMOUIKAKAJ IPAN NI\nTLALTIPAKTLI\", amo akaj uelis kixoleuas, amo akaj uelis kitlaatis, amo\nakaj uelis kiixpolos. Moneki ma mochiua uan ma monemili ni Ueyi\nTlanauatili, pampa tlaj melauak tijchiuasej uan tijnemilisej ika",
            "Image": "15467751aec65c47d9a4daa09246bf21"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "totlajtol, ika totekij uan ika toyolo ni Ueyi Tlanauatili, uaajka kena\nkuali uan yejyektsij tiitstosej, san tiyolpaktosej tiitstosej; pampa\nmelauak timotlepanitasejya, timoiknelisejya uan timotlasojtlasejya ipan\nni ikuitlapankotsij uan ikuaxankotsij ni toueyi nana tonantsij\ntlaltipaktli.",
            "Image": "60d52d55ad183a0af5b01b345f9d7c12"
        }
    }
}
