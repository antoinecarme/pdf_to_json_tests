{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466639,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Assalammualaikum meunan ulon kheun wate bie saleum meurumpok gata wa alaikum salam balaih gata\nkheun geutanyoe taseunyom rumeh lagoina lon puphon lajue meukeusud ulon keunoe ulon tron meurumpok\ngata lon peutrok haba suai paleng phon Peunyataan Umum Hak‐Hak Asasi Manusia. Tiep ureung lahee\ndengon hak‐hak drou kareuna geutanyo bangsa manusia hak‐hak muteulak nyang saban keu barangso jih, lon\nngon gata droe sama mulia Peusyarikatan Bangsa‐Bangsa (PBB) kana “komitmen” meunan keuh dikheun\nlee awak lua dijunjong diseu‐on dilindong dipeutheun peunyuloh ureung haroik merdeka. Pane “komitmen”\nbak awai phon, puteh licen lon neulop sion‐on Piagam Peusyarikatan Bangsa‐Bangsa di sinan dikheun\nkeuyakinan geutanyoe bandum keu nyan hai adun Hak Asasi Manusia. Cempala kuneng jipoue ue baroh\ncicem ceudaih jroh ceungklak lagoina uroue ka beungoh janji ka putoih mat bak kukoih Hak Asasi Manusia.\nPEUNYATAAN UMUM TEUNTANG HAK ASASI MANUSIA\nMukadimah\nTa bileung‐bileung ranub lam puan han tok deulapan di dalam raga ta timang‐timang Peunyataan Umum\nnyan na tujoh bilangan paleng utama;\nTeuseubot bak phon “martabat alamiah” hak nyang pantaih makheulok manusia hak‐hak nyang saban dan\nmuteulak sah teumpat teumeuduk “kemerdekaan, keadilan, perdamaian dunia”;\nSuai kedua nyang ditimang‐timang dipandang hana yum oreung abeihna leu that buet awak nyan lagee\nbinatang beungeh meuradang hatee manusia;\nRasa teumakot tiep uroue sabee udep ngon matee hana leu bida hoe hoe nyang tajak hana bebah lee sang\ndonya nyoe ka akhee tamong neuraka meubacut na yum di nyawong ureung peupeu meulinteung dilaboih\nsaja nyang keuh seubab nyan hai teungku piyeung seurata ureung haroik merdeka;\nSuai neumboi lhee cuba timang lom atoe ngon hukom hak asasi manusia nyang keuh cara peuteunang kaom",
            "Image": "db9e541747303b7670afcb8075b4da57"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "liwat Peusyarikatan Bangsa‐Bangsa keupeut diseubut peukong hubongan ngon dan rakan di leu neugara\nnyang keulimong, kheun Piagam nyan peuyakin bandum keu hak asasi manusia nyang keulimong, haroih\ntapeutrang hak‐hak geutanyoe bek teuk meucawoe meuraba‐raba;\nSuai martabat hareukat umat nyoe hak seunaroe bandum manusia inong ngon agam duek bak saree jeut\nmangat tapikee keumajuan beusama udep leubeh get keu seurata ulee supaya bek meupakee seusama\nsyedara;\nSuai keunam bandum seupakat dong bak rapat deungon PBB bandum bangsa suara ka bulat junjong that‐that\nhak asasi nyang keutujoh, bak muphom beuthat leubeh meukarat bebah merdeka nyang paleng peunteng bah\npeuteupat cara peuseulamat janji nyang kana jinoe meulangkah ke\nPeunyataan Umum Majeulih Umum\nPeusyarikatan Bangsa‐Bangsa\nsuai nyang ka kayem ta kheun‐kheun hak asasi bandum umat manusia Peunyataan Umum nyan keu ukoran\numum keu tiep‐tiep bangsa seugala neugara nyoe tamuphom Peunyataan nyan dum jeut tasuson sion‐on\nbandum reuncana nyang diseubut‐seubut nibak phon‐phon tabie keu kaom ajaran ngon didekan nyata\ndeungon nyan geutanyoe maken tamuphom hak‐hak kaom keu bebah merdeka lom nibak nyan peureulee\nleubeh tapeumaju leubeh tapeumeuseuhue dari nyang ka ka leubeh dimuphom le kaom, leubeh diakue\ntakheun ibarat lampue dalam geulita.\nPasai 1\nBandum manusia lahee bebah merdeka deungon hak ngon martabat nyang sama. Ngon akai taseumikee,\nngon atee tameurasa bandum geutanyoe lagee syedara.\nPasai 2",
            "Image": "019dbef48316143ec0613004d3b13498"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Tiep ureung na hak saban bandum bebah lam grak, bebah lam bicara meunan keuh dikheun lam Peunyataan\nUmum Peureulee that‐that tapham wahee syedara Peunyataan PBB nyan hana keucualie rupa ngon hie, puteh\nngon itam inong ngon agam, brok ngon tarie dipandang sahie uroe ngon malam.\nBasa, agama, sukee ngon bangsa hana dipeubida, meunan cit sikap politek pangkat, hak milek, gasien ngon\nkaya dipandang seurupa, wahai pocut adek keududukan politek, hukom nangroe ureung sidroe‐droe\n(merdeka, jajahan, atawa seuteungoh jajahan) hame ditilek dan disidek, hanjeut dihiroe duek bak sajan, dong\npieh bak saban.\nPasai 3\nUreung droe‐droe bak jameun jinoe hanjeut boh atoe keu ureung lingka kareuna na hak udeep droe di dalam\ndonya hame tapeukarue wahee syeedara.\nPasai 4\nHana sidroe ureung bak jameun jinoe jeut boh atoe keu ureung lingka (tapeubudak, taprah, tajajah,\ntapeurugoe) buet nyan dilarang jinoe ngon teuma.\nPasai 5\nTan sidroe ureung patot tasiksa jeut tadeura peuturot palak atawa tahukom ban‐ban na hawa atawa tahina\nban‐ban na galak.\nPasai 6\nTiep‐tiep ureung cit na hak droe na hak meungakue di likeu hukom tapeulaku ureung nyan sebagoe pribadi\ndro hanjeut beurangsoe tapubuet kon‐kon.\nPasai 7",
            "Image": "8a3aa004848719222cee4104f0bf36da"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Tiep ureung saban bak mata hukom salah ngon beuna ta kalon teuma tiep ureung na hak lindongan hukom\ntan na bida deungon laen manusia. Patot hai rakan tanyoe tapuphom hanjeut hai ampon tapeubida‐bida jelaih\nnyan meuneuntang Peunyataan Umum Teuntang Hak‐Hak Asasi Manusia.\nPasai 8\nTiep ureung na hak teurimong nyan le ureung carong dikheun “pemulihan efektif” dari nyang diseubut\n“pengadilan nasional yang kompeten” yakni keu seugala tindakan nyang meulangga “hak‐hak fundamental”\nnyang dijok ke gob nyan le undang‐undang dasa atawa hukom.\nPasai 9\nHana sidroe ureung hai cutwa inseun jeut ban seuwenang‐wenang didrop ngon ditheun atawa diboh\ndipeuaseng di uteun di rimba atawa dengan laen cara nyang tak semeuna‐meuna.\nPasai 10\nBandum ureung, hai teungku raja ateuh peuradilan na saban hak peuradilan nyang adee ngon teubuka lee\npeungadilan bebah hana meumihak.\nPasai 11\nBarangasoe didakwa lee hukom hanjeut hai kaom tapeugah salah preh dilee peungadilan teubuka peugot\nputosan deungon jaminan jeulah peungadilan bebah.\nHana sidroe ureung jeut tapeusalah yoh goh jeulah meulangga hukom Seubab salah ngon beuna goh lom sah\nyoh goh diputoih lee tuanku hakim.\nPasai 12\nHukom nasional dan internasional pieh dipeugah hanjeut kheun salah watee buet nyan teujadi hanjeut",
            "Image": "e36e28cec46330c40dc57392a7cc6646"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "peubeurat hukoman si salah dari nyang haroih teujadi hai teungku sidi.\nPasai 13\nTiep‐tiep ureung na hak dijak hoe‐hoe nyang galak bandum ureung na hak, hai cut adoe taduek lam bataih‐\nbataih saboh nanggroe.\nTiep‐tiep ureung nak hak droe pinah dari saboih nanggroe u laen nanggroe teumasok nanggroe jieh keudroe\ndan wo teuma u nanggro droe.\nPasai 14\nBandum ureung deungon niet droe na hak weh u rantoe mita suaka nyang keuh cara wahei samlakoe\ntapeuplueng droe dari hukom rimba.\nBek tapeusaban wahei nyak awan ngon peunjahat kon politek nyang dipeuplueng droe atawa buet ngon\ntindakan nyang meulawan dasa ngon tujuan PBB bunoe.\nPasai 15\nTiep ureung na hak maseng‐maseng droe meugantoe nanggroe pat nyang suka meunan kheun PBB wahee\npang nanggroe teuntang gantoe meugantoe warga neugara.\nHana barangsoe ban mangat asoe droe peubateu hak warga neugara ureung sidroe‐droe atawa ban‐ban galak\npeutulak hak ureung nyang meuganto warga neugara lagee pinah seung.\nPasai 16\nMeunyoe ban bandum galak bok rambot hana lee lagot kuneng boh langsat meunyoe inong ngon agam umue\njih ka cot beudoh hai rakan meukawen leugat agam atawa inong kana hak jih hak meunikah ngon\nmeukeuluarga. Hak meukawen ngon meuchree pih hana pandang bangsa, warga neugara ngon agama.",
            "Image": "524bab7a28d8fc6024aea4e25fbc96d8"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Oreung nyang meukawen, hai puteh licen ta kheun mungken ngon pilihan droe lintoe ngon dara baroe\npeujatoh pilihan han jeut jitham lee barangsoe.\nAyah, ma ngon aneuk‐aneuk, nyoe na meunan takheun, hai aneuk teungku di barat saboh keusatuan alamiah\nmasyarakat nyang mendasa, bandum na lindongan dari negara ngon masyarakat.\nPasai 17\nNa hak ateuh atra bagi tiep‐tiep ureung sidroe‐droe atawa beusama han jeut dipeukarue le sidroe‐droe\nureung.\nBandum geutanyoe bebah tapeumeugah peuteubit peundapat hansoe jeut ceugah informasi ngon asoe pikeran\nbebah ta mita bebah teurimong ngon tapeutrok tan bataih wilayah.\nPasai 18\nTiep ureung na hak, wahei nyak intan ateuh kebeubasan pikeran, agama ngon atee nuranie teumasok\nmeuganto agama atawa kepeucayaan meunan keuh dipeupham lee Peunyataan Umum PBB supaya\nmeusampo, wahee samlako ajaran nyan haroih tapeuaja, tapeubuet, tapeutaat, sidroe‐droe atawa beusama, di\nlikeu umum atawa sidroe‐droe ngon beurangsoe.\nPasai 19\nBandum geutanyoe bebah tapeumeugah bebah tasanggah, bebah tapeunyoe hana sidroe ureung jit diceugah\npeu‐peu nyang tapeugah ban saban uroe mita, teurimong ngon peutrok informasi dan asoe pikeran, pieh\nhanjeut soe tham pieh bebah tangeui tiep media hana batasan di dalam nanggroe atawa lua rantoe.\nPasai 20\nTanyoe pieh na hak meusapat‐sapat ta peuduek rapat ta peugah haba hanjeut soe ceugah han jeut soe umpat",
            "Image": "7bfc882ce43b15a3e12c311d3f46d916"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "hanjeut soe na tham ngon cara paksa.\nNa hak bak tanyoe beudong kumpolan meukawan‐kawan ikot peumilu han jeut soe paksa ikot kumpolan\ngeutanyoe bebah that‐that bak tameuikue.\nPasai 21\nIkot peumilu langsung ngon bebah pileh wakilah nyang tapeucaya bek salah pileh awak wakilah bacut\nmeusalah pileh nyang buya.\nMeunang ngon taloe kon masalah jujoe ngon ade paleng utama na hak taturot lam pameurintah meunyoe\nnyoe ceudah pimpen neugara.\nNyang hanjeut tatulak keuheundak rakyat lam bandum teumpat lam kuasa neugara keuheundak rakyat haruih\npeuteugah peundapat liwat peumilu nyang jujoe, adee, bebah, rahasia peumilu meuseuti murnie ngon teutap\numum, seudeurajat, bebah ngon rahsia jeut cih ngon cara laen nyang sama mantap tapi nyang peunteng\nbebah ngon rahsia.\nPasai 22\nTiep ureung, seubagoe warga masyarakat na hak ateuh jaminan sosiai nyang utama oreung nyang paleng\nmeukarat bek tok dimita hareukat deungon meugadee nyang bandum peureulee demi martabat droe sidroe\npribadi nyang timoh bebah merdeka rot useuha‐useuha lam nanggroe ngon lua rantoe nyang diuroih ngon\nsumber daya tiep neugara.\nPasai 23\nTiep ureung na hak ateuh buet useuha bebah dipileh peu nyang jieh suka jieh pieh na hak ateuh syarat‐syarat\nbuet nyang adee seureuta hak lindongan dari peunganggoran.",
            "Image": "3d3eca36857ca4f00519d1a786be6c7d"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Tiep‐tiep ureung, hai agam meutuah, hanjeut na diskriminasi dalam hai upah keu buet yang saban, beurat\nngon ringan inong ngon agam hanjeut na bida.\nTiep ureung keureuja na hak keu upah nyang adee dan meu‐untong, nyang ka jeulah nyang na jamenan\nudeep, nyang na martabat na lindongan sosiai, keu dro ngon keurabat.\nTiep ureung na hak peudong kumpolan dan tamong syarikat‐syarikat seukeureuja nyang na nyan keuh cara\npeulindong droe dari kaom majikan nyang seuwenang‐wenang.\nPasai 24\nUreung keureuja kon budak dolat nyang patoh bulat bak tuanku raja tanyo pieh na hak tameusyarikat keu\ntameumupakat ke seujahteura.\nPasai 25\nTiep ureung na hak ke tarap udeep jroh na jaminan keusehatan ke droe ngon aneuk binoe teumasok hak keu\nie ngon bue, pakaian ngon rumoh keusejahteraan ngon jaminan sosiai haruih dihiroe jaminan pieh beuna ke\nawak menganggoe yang saket ngon cacat, trep ngon baroe nyang janda‐janda ngon lanjot usia seureuta kaom\nnyang kureung beulanja.\nMa ngon aneuk bek meutangilang bak na beureujang rawatan ngon bantuan bandum aneuk, teumasok nyang\nlahee hareum jaminan sosiai neugara haroih na keu awak nyan.\nPasai 26\nHak tiep aneuk tamong sikula, wahee ya ayah nyang hana biaya, paleng ubit sikula rendah peundidikan\nreundah meuseuti peuwajib supaya tiep aneuk sikula teureutib. Peundidikan teukeunik ngon jurusan haroih\njeulah haruih teupeuhah luah keu ureung lingka meunan cit lom peundidekan tenggi haroih cit keu ureung\nlingka sama seukali.",
            "Image": "ab2f36e71fcb68702a39cb693eebcb50"
        },
        "8": {
            "Label": "9",
            "Index": 8,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "Peundidekan meuseuti peukeumang pribadi dan peukong peunghargaan hak asasi “Kebebesan fundamental”\nbek hana taturi bandum nyan saban peunteng lagee bue ngon ie.\nAneuk miet lagee ie biet ngon bue puteh suci murni lagee kertah goh teutuleh oreungtua, inong ngon agam,\nwajeb tapham awak nyan haroih dibimbeng watee pileh peundidekan.\nPasai 27\nNyoe na sikula oreung jeut ceudah carong dipeugah seugala rupa seubab nyan peureule na keubebasan\npeukeumang ileume ngon keubudayaan.\nNyang hana mudah ta cipta karya karya ileumee, seuni, sastra ngon budaya uleh seubab nyan peureule\nlindongan karya ilmiah, seuni, sasteura ngon budaya.\nPasai 28\nTiep‐tiep ureung na hak ateuh saboih tatanan, sosia ngon internasiona, meunan bak tapham lam tatanan nyan,\nhak‐hak dan keubebasan lam Peunyataan nyo, peureulee teulaksana peunoh bak sajan.\nPasai 29\nTiep‐tiep ureung, hai bungong kareung na keuwajiban keu masyarakat luah masyarakat teumpat tiep‐tiep\nureung peukeumang keupribadian ngon hana batah.\nTiep‐tiep ureung na hak ngon keubebasan lam tapeujalan, meunan peureulee takheun tiep ureung haruih\ntundok keu batasan‐batasan yakni undang‐undang ngon peuraturan tujuan undang‐undang, taakue,\ntapeuhormat hak ngon keubebasan ureung laen, dan keu tapeujalan syarat‐syarat nyang adee lam akhlak,\nkeutertiban, dan keseujehteraan umum lam masyarakat demokratis.\nHak ngon kebebasan nyan, hai nyak bintang sama seukali hanjeut meuteuntang ngon tujuan dan prinsep‐",
            "Image": "08b97a8a23053dd345b862be67897971"
        },
        "9": {
            "Label": "10",
            "Index": 9,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Text": "prinsep Peusyarikatan Bangsa‐Bangsa.\nPasai 30\nHan jeut na saboih dalam Peunyataan nyoe ta peusalah tafsee, hai bungong padee yakni meupeujok hak keu\nsaboh neugara, keulompok atawa ureung si droe‐droe. Yakni hak teulibat lam tiep keugiatan nyang\nmeukeusud meupeurusak hak‐hak ngon keubebasan nyang na dalam Peunyataan nyoe salah tafsee nyan\nhanjeut na beu ubee ujung padee.",
            "Image": "fc2ee54e35363d7782b5c87f50e7ab43"
        }
    }
}
