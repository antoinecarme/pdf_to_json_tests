{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466701,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Assalammualaikum meunan ulon kheun wate bie saleum meurumpok gata wa\nalaikum salam balaih gata kheun geutanyoe taseunyom rumeh lagoina lon\npuphon lajue meukeusud ulon keunoe ulon tron meurumpok gata lon peutrok\nhaba suai paleng phon Peunyataan Umum Hak‐Hak Asasi Manusia. Tiep ureung\nlahee dengon hak‐hak drou kareuna geutanyo bangsa manusia hak‐hak\nmuteulak nyang saban keu barangso jih, lon ngon gata droe sama mulia\nPeusyarikatan Bangsa‐Bangsa (PBB) kana “komitmen” meunan keuh dikheun\nlee awak lua dijunjong diseu‐on dilindong dipeutheun peunyuloh ureung\nharoik merdeka. Pane “komitmen” bak awai phon, puteh licen lon neulop\nsion‐on Piagam Peusyarikatan Bangsa‐Bangsa di sinan dikheun keuyakinan\ngeutanyoe bandum keu nyan hai adun Hak Asasi Manusia. Cempala kuneng\njipoue ue baroh cicem ceudaih jroh ceungklak lagoina uroue ka beungoh\njanji ka putoih mat bak kukoih Hak Asasi Manusia.\nPEUNYATAAN UMUM TEUNTANG HAK ASASI MANUSIA\nMukadimah\nTa bileung‐bileung ranub lam puan han tok deulapan di dalam raga ta\ntimang‐timang Peunyataan Umum nyan na tujoh bilangan paleng utama;\nTeuseubot bak phon “martabat alamiah” hak nyang pantaih makheulok\nmanusia hak‐hak nyang saban dan muteulak sah teumpat teumeuduk\n“kemerdekaan, keadilan, perdamaian dunia”;\nSuai kedua nyang ditimang‐timang dipandang hana yum oreung abeihna leu\nthat buet awak nyan lagee binatang beungeh meuradang hatee manusia;\nRasa teumakot tiep uroue sabee udep ngon matee hana leu bida hoe hoe\nnyang tajak hana bebah lee sang donya nyoe ka akhee tamong neuraka\nmeubacut na yum di nyawong ureung peupeu meulinteung dilaboih saja nyang\nkeuh seubab nyan hai teungku piyeung seurata ureung haroik merdeka;\nSuai neumboi lhee cuba timang lom atoe ngon hukom hak asasi manusia\nnyang keuh cara peuteunang kaom liwat Peusyarikatan Bangsa‐Bangsa\nkeupeut diseubut peukong hubongan ngon dan rakan di leu neugara nyang\nkeulimong, kheun Piagam nyan peuyakin bandum keu hak asasi manusia nyang\nkeulimong, haroih tapeutrang hak‐hak geutanyoe bek teuk meucawoe\nmeuraba‐raba;\nSuai martabat hareukat umat nyoe hak seunaroe bandum manusia inong ngon\nagam duek bak saree jeut mangat tapikee keumajuan beusama udep leubeh\nget keu seurata ulee supaya bek meupakee seusama syedara;\nSuai keunam bandum seupakat dong bak rapat deungon PBB bandum bangsa\nsuara ka bulat junjong that‐that hak asasi nyang keutujoh, bak muphom\nbeuthat leubeh meukarat bebah merdeka nyang paleng peunteng bah\npeuteupat cara peuseulamat janji nyang kana jinoe meulangkah ke\nPeunyataan Umum Majeulih Umum\nPeusyarikatan Bangsa‐Bangsa\nsuai nyang ka kayem ta kheun‐kheun hak asasi bandum umat manusia\nPeunyataan Umum nyan keu ukoran umum keu tiep‐tiep bangsa seugala",
            "Image": "0ebeab6e9daab879b1db59d78cced3ba"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "neugara nyoe tamuphom Peunyataan nyan dum jeut tasuson sion‐on bandum\nreuncana nyang diseubut‐seubut nibak phon‐phon tabie keu kaom ajaran\nngon didekan nyata deungon nyan geutanyoe maken tamuphom hak‐hak kaom\nkeu bebah merdeka lom nibak nyan peureulee leubeh tapeumaju leubeh\ntapeumeuseuhue dari nyang ka ka leubeh dimuphom le kaom, leubeh diakue\ntakheun ibarat lampue dalam geulita.\nPasai 1\nBandum manusia lahee bebah merdeka deungon hak ngon martabat nyang sama.\nNgon akai taseumikee, ngon atee tameurasa bandum geutanyoe lagee\nsyedara.\nPasai 2\nTiep ureung na hak saban bandum bebah lam grak, bebah lam bicara meunan\nkeuh dikheun lam Peunyataan Umum Peureulee that‐that tapham wahee\nsyedara Peunyataan PBB nyan hana keucualie rupa ngon hie, puteh ngon\nitam inong ngon agam, brok ngon tarie dipandang sahie uroe ngon malam.\nBasa, agama, sukee ngon bangsa hana dipeubida, meunan cit sikap politek\npangkat, hak milek, gasien ngon kaya dipandang seurupa, wahai pocut adek\nkeududukan politek, hukom nangroe ureung sidroe‐droe (merdeka, jajahan,\natawa seuteungoh jajahan) hame ditilek dan disidek, hanjeut dihiroe duek\nbak sajan, dong pieh bak saban.\nPasai 3\nUreung droe‐droe bak jameun jinoe hanjeut boh atoe keu ureung lingka\nkareuna na hak udeep droe di dalam donya hame tapeukarue wahee syeedara.\nPasai 4\nHana sidroe ureung bak jameun jinoe jeut boh atoe keu ureung lingka\n(tapeubudak, taprah, tajajah, tapeurugoe) buet nyan dilarang jinoe ngon\nteuma.\nPasai 5\nTan sidroe ureung patot tasiksa jeut tadeura peuturot palak atawa\ntahukom ban‐ban na hawa atawa tahina ban‐ban na galak.\nPasai 6\nTiep‐tiep ureung cit na hak droe na hak meungakue di likeu hukom\ntapeulaku ureung nyan sebagoe pribadi dro hanjeut beurangsoe tapubuet\nkon‐kon.\nPasai 7\nTiep ureung saban bak mata hukom salah ngon beuna ta kalon teuma tiep\nureung na hak lindongan hukom tan na bida deungon laen manusia. Patot\nhai rakan tanyoe tapuphom hanjeut hai ampon tapeubida‐bida jelaih nyan\nmeuneuntang Peunyataan Umum Teuntang Hak‐Hak Asasi Manusia.\nPasai 8",
            "Image": "56de981b84e38f31f904b8b6761f58b0"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tiep ureung na hak teurimong nyan le ureung carong dikheun “pemulihan\nefektif” dari nyang diseubut “pengadilan nasional yang kompeten” yakni\nkeu seugala tindakan nyang meulangga “hak‐hak fundamental” nyang dijok\nke gob nyan le undang‐undang dasa atawa hukom.\nPasai 9\nHana sidroe ureung hai cutwa inseun jeut ban seuwenang‐wenang didrop\nngon ditheun atawa diboh dipeuaseng di uteun di rimba atawa dengan laen\ncara nyang tak semeuna‐meuna.\nPasai 10\nBandum ureung, hai teungku raja ateuh peuradilan na saban hak peuradilan\nnyang adee ngon teubuka lee peungadilan bebah hana meumihak.\nPasai 11\nBarangasoe didakwa lee hukom hanjeut hai kaom tapeugah salah preh dilee\npeungadilan teubuka peugot putosan deungon jaminan jeulah peungadilan\nbebah.\nHana sidroe ureung jeut tapeusalah yoh goh jeulah meulangga hukom Seubab\nsalah ngon beuna goh lom sah yoh goh diputoih lee tuanku hakim.\nPasai 12\nHukom nasional dan internasional pieh dipeugah hanjeut kheun salah watee\nbuet nyan teujadi hanjeut peubeurat hukoman si salah dari nyang haroih\nteujadi hai teungku sidi.\nPasai 13\nTiep‐tiep ureung na hak dijak hoe‐hoe nyang galak bandum ureung na hak,\nhai cut adoe taduek lam bataih‐bataih saboh nanggroe.\nTiep‐tiep ureung nak hak droe pinah dari saboih nanggroe u laen nanggroe\nteumasok nanggroe jieh keudroe dan wo teuma u nanggro droe.\nPasai 14\nBandum ureung deungon niet droe na hak weh u rantoe mita suaka nyang\nkeuh cara wahei samlakoe tapeuplueng droe dari hukom rimba.\nBek tapeusaban wahei nyak awan ngon peunjahat kon politek nyang\ndipeuplueng droe atawa buet ngon tindakan nyang meulawan dasa ngon\ntujuan PBB bunoe.\nPasai 15\nTiep ureung na hak maseng‐maseng droe meugantoe nanggroe pat nyang suka\nmeunan kheun PBB wahee pang nanggroe teuntang gantoe meugantoe warga\nneugara.\nHana barangsoe ban mangat asoe droe peubateu hak warga neugara ureung\nsidroe‐droe atawa ban‐ban galak peutulak hak ureung nyang meuganto warga\nneugara lagee pinah seung.",
            "Image": "03570f62113a301cc0c9a11348ded69b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Pasai 16\nMeunyoe ban bandum galak bok rambot hana lee lagot kuneng boh langsat\nmeunyoe inong ngon agam umue jih ka cot beudoh hai rakan meukawen leugat\nagam atawa inong kana hak jih hak meunikah ngon meukeuluarga. Hak\nmeukawen ngon meuchree pih hana pandang bangsa, warga neugara ngon\nagama.\nOreung nyang meukawen, hai puteh licen ta kheun mungken ngon pilihan\ndroe lintoe ngon dara baroe peujatoh pilihan han jeut jitham lee\nbarangsoe.\nAyah, ma ngon aneuk‐aneuk, nyoe na meunan takheun, hai aneuk teungku di\nbarat saboh keusatuan alamiah masyarakat nyang mendasa, bandum na\nlindongan dari negara ngon masyarakat.\nPasai 17\nNa hak ateuh atra bagi tiep‐tiep ureung sidroe‐droe atawa beusama han\njeut dipeukarue le sidroe‐droe ureung.\nBandum geutanyoe bebah tapeumeugah peuteubit peundapat hansoe jeut\nceugah informasi ngon asoe pikeran bebah ta mita bebah teurimong ngon\ntapeutrok tan bataih wilayah.\nPasai 18\nTiep ureung na hak, wahei nyak intan ateuh kebeubasan pikeran, agama\nngon atee nuranie teumasok meuganto agama atawa kepeucayaan meunan keuh\ndipeupham lee Peunyataan Umum PBB supaya meusampo, wahee samlako ajaran\nnyan haroih tapeuaja, tapeubuet, tapeutaat, sidroe‐droe atawa beusama,\ndi likeu umum atawa sidroe‐droe ngon beurangsoe.\nPasai 19\nBandum geutanyoe bebah tapeumeugah bebah tasanggah, bebah tapeunyoe hana\nsidroe ureung jit diceugah peu‐peu nyang tapeugah ban saban uroe mita,\nteurimong ngon peutrok informasi dan asoe pikeran, pieh hanjeut soe tham\npieh bebah tangeui tiep media hana batasan di dalam nanggroe atawa lua\nrantoe.\nPasai 20\nTanyoe pieh na hak meusapat‐sapat ta peuduek rapat ta peugah haba\nhanjeut soe ceugah han jeut soe umpat hanjeut soe na tham ngon cara\npaksa.\nNa hak bak tanyoe beudong kumpolan meukawan‐kawan ikot peumilu han jeut\nsoe paksa ikot kumpolan geutanyoe bebah that‐that bak tameuikue.\nPasai 21\nIkot peumilu langsung ngon bebah pileh wakilah nyang tapeucaya bek salah\npileh awak wakilah bacut meusalah pileh nyang buya.\nMeunang ngon taloe kon masalah jujoe ngon ade paleng utama na hak",
            "Image": "d0ea7332699b38b760ba462537f76b37"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "taturot lam pameurintah meunyoe nyoe ceudah pimpen neugara.\nNyang hanjeut tatulak keuheundak rakyat lam bandum teumpat lam kuasa\nneugara keuheundak rakyat haruih peuteugah peundapat liwat peumilu nyang\njujoe, adee, bebah, rahasia peumilu meuseuti murnie ngon teutap umum,\nseudeurajat, bebah ngon rahsia jeut cih ngon cara laen nyang sama mantap\ntapi nyang peunteng bebah ngon rahsia.\nPasai 22\nTiep ureung, seubagoe warga masyarakat na hak ateuh jaminan sosiai nyang\nutama oreung nyang paleng meukarat bek tok dimita hareukat deungon\nmeugadee nyang bandum peureulee demi martabat droe sidroe pribadi nyang\ntimoh bebah merdeka rot useuha‐useuha lam nanggroe ngon lua rantoe nyang\ndiuroih ngon sumber daya tiep neugara.\nPasai 23\nTiep ureung na hak ateuh buet useuha bebah dipileh peu nyang jieh suka\njieh pieh na hak ateuh syarat‐syarat buet nyang adee seureuta hak\nlindongan dari peunganggoran.\nTiep‐tiep ureung, hai agam meutuah, hanjeut na diskriminasi dalam hai\nupah keu buet yang saban, beurat ngon ringan inong ngon agam hanjeut na\nbida.\nTiep ureung keureuja na hak keu upah nyang adee dan meu‐untong, nyang ka\njeulah nyang na jamenan udeep, nyang na martabat na lindongan sosiai,\nkeu dro ngon keurabat.\nTiep ureung na hak peudong kumpolan dan tamong syarikat‐syarikat\nseukeureuja nyang na nyan keuh cara peulindong droe dari kaom majikan\nnyang seuwenang‐wenang.\nPasai 24\nUreung keureuja kon budak dolat nyang patoh bulat bak tuanku raja tanyo\npieh na hak tameusyarikat keu tameumupakat ke seujahteura.\nPasai 25\nTiep ureung na hak ke tarap udeep jroh na jaminan keusehatan ke droe\nngon aneuk binoe teumasok hak keu ie ngon bue, pakaian ngon rumoh\nkeusejahteraan ngon jaminan sosiai haruih dihiroe jaminan pieh beuna ke\nawak menganggoe yang saket ngon cacat, trep ngon baroe nyang janda‐janda\nngon lanjot usia seureuta kaom nyang kureung beulanja.\nMa ngon aneuk bek meutangilang bak na beureujang rawatan ngon bantuan\nbandum aneuk, teumasok nyang lahee hareum jaminan sosiai neugara haroih\nna keu awak nyan.\nPasai 26\nHak tiep aneuk tamong sikula, wahee ya ayah nyang hana biaya, paleng\nubit sikula rendah peundidikan reundah meuseuti peuwajib supaya tiep\naneuk sikula teureutib. Peundidikan teukeunik ngon jurusan haroih jeulah",
            "Image": "b88c716bf44bf752798a7739fd51a187"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "haruih teupeuhah luah keu ureung lingka meunan cit lom peundidekan\ntenggi haroih cit keu ureung lingka sama seukali.\nPeundidekan meuseuti peukeumang pribadi dan peukong peunghargaan hak\nasasi “Kebebesan fundamental” bek hana taturi bandum nyan saban peunteng\nlagee bue ngon ie.\nAneuk miet lagee ie biet ngon bue puteh suci murni lagee kertah goh\nteutuleh oreungtua, inong ngon agam, wajeb tapham awak nyan haroih\ndibimbeng watee pileh peundidekan.\nPasai 27\nNyoe na sikula oreung jeut ceudah carong dipeugah seugala rupa seubab\nnyan peureule na keubebasan peukeumang ileume ngon keubudayaan.\nNyang hana mudah ta cipta karya karya ileumee, seuni, sastra ngon budaya\nuleh seubab nyan peureule lindongan karya ilmiah, seuni, sasteura ngon\nbudaya.\nPasai 28\nTiep‐tiep ureung na hak ateuh saboih tatanan, sosia ngon internasiona,\nmeunan bak tapham lam tatanan nyan, hak‐hak dan keubebasan lam\nPeunyataan nyo, peureulee teulaksana peunoh bak sajan.\nPasai 29\nTiep‐tiep ureung, hai bungong kareung na keuwajiban keu masyarakat luah\nmasyarakat teumpat tiep‐tiep ureung peukeumang keupribadian ngon hana\nbatah.\nTiep‐tiep ureung na hak ngon keubebasan lam tapeujalan, meunan peureulee\ntakheun tiep ureung haruih tundok keu batasan‐batasan yakni undang‐\nundang ngon peuraturan tujuan undang‐undang, taakue, tapeuhormat hak\nngon keubebasan ureung laen, dan keu tapeujalan syarat‐syarat nyang adee\nlam akhlak, keutertiban, dan keseujehteraan umum lam masyarakat\ndemokratis.\nHak ngon kebebasan nyan, hai nyak bintang sama seukali hanjeut\nmeuteuntang ngon tujuan dan prinsep‐prinsep Peusyarikatan Bangsa‐Bangsa.\nPasai 30\nHan jeut na saboih dalam Peunyataan nyoe ta peusalah tafsee, hai bungong\npadee yakni meupeujok hak keu saboh neugara, keulompok atawa ureung si\ndroe‐droe. Yakni hak teulibat lam tiep keugiatan nyang meukeusud\nmeupeurusak hak‐hak ngon keubebasan nyang na dalam Peunyataan nyoe salah\ntafsee nyan hanjeut na beu ubee ujung padee.",
            "Image": "c402221ffc575c898397af21464cef7a"
        }
    }
}
