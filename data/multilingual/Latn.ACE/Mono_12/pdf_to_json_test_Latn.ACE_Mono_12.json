{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466685,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Assalammualaikum meunan ulon kheun wate bie saleum meurumpok gata wa alaikum salam balaih gata\nkheun geutanyoe taseunyom rumeh lagoina lon puphon lajue meukeusud ulon keunoe ulon tron\nmeurumpok gata lon peutrok haba suai paleng phon Peunyataan Umum Hak‐Hak Asasi Manusia. Tiep\nureung lahee dengon hak‐hak drou kareuna geutanyo bangsa manusia hak‐hak muteulak nyang saban\nkeu barangso jih, lon ngon gata droe sama mulia Peusyarikatan Bangsa‐Bangsa (PBB) kana\n“komitmen” meunan keuh dikheun lee awak lua dijunjong diseu‐on dilindong dipeutheun peunyuloh\nureung haroik merdeka. Pane “komitmen” bak awai phon, puteh licen lon neulop sion‐on Piagam\nPeusyarikatan Bangsa‐Bangsa di sinan dikheun keuyakinan geutanyoe bandum keu nyan hai adun Hak\nAsasi Manusia. Cempala kuneng jipoue ue baroh cicem ceudaih jroh ceungklak lagoina uroue ka\nbeungoh janji ka putoih mat bak kukoih Hak Asasi Manusia.\nPEUNYATAAN UMUM TEUNTANG HAK ASASI MANUSIA\nMukadimah\nTa bileung‐bileung ranub lam puan han tok deulapan di dalam raga ta timang‐timang Peunyataan\nUmum nyan na tujoh bilangan paleng utama;\nTeuseubot bak phon “martabat alamiah” hak nyang pantaih makheulok manusia hak‐hak nyang saban\ndan muteulak sah teumpat teumeuduk “kemerdekaan, keadilan, perdamaian dunia”;\nSuai kedua nyang ditimang‐timang dipandang hana yum oreung abeihna leu that buet awak nyan\nlagee binatang beungeh meuradang hatee manusia;\nRasa teumakot tiep uroue sabee udep ngon matee hana leu bida hoe hoe nyang tajak hana bebah lee\nsang donya nyoe ka akhee tamong neuraka meubacut na yum di nyawong ureung peupeu meulinteung\ndilaboih saja nyang keuh seubab nyan hai teungku piyeung seurata ureung haroik merdeka;\nSuai neumboi lhee cuba timang lom atoe ngon hukom hak asasi manusia nyang keuh cara peuteunang\nkaom liwat Peusyarikatan Bangsa‐Bangsa keupeut diseubut peukong hubongan ngon dan rakan di leu\nneugara nyang keulimong, kheun Piagam nyan peuyakin bandum keu hak asasi manusia nyang\nkeulimong, haroih tapeutrang hak‐hak geutanyoe bek teuk meucawoe meuraba‐raba;\nSuai martabat hareukat umat nyoe hak seunaroe bandum manusia inong ngon agam duek bak saree\njeut mangat tapikee keumajuan beusama udep leubeh get keu seurata ulee supaya bek meupakee\nseusama syedara;\nSuai keunam bandum seupakat dong bak rapat deungon PBB bandum bangsa suara ka bulat junjong\nthat‐that hak asasi nyang keutujoh, bak muphom beuthat leubeh meukarat bebah merdeka nyang\npaleng peunteng bah peuteupat cara peuseulamat janji nyang kana jinoe meulangkah ke\nPeunyataan Umum Majeulih Umum\nPeusyarikatan Bangsa‐Bangsa\nsuai nyang ka kayem ta kheun‐kheun hak asasi bandum umat manusia Peunyataan Umum nyan keu\nukoran umum keu tiep‐tiep bangsa seugala neugara nyoe tamuphom Peunyataan nyan dum jeut tasuson\nsion‐on bandum reuncana nyang diseubut‐seubut nibak phon‐phon tabie keu kaom ajaran ngon\ndidekan nyata deungon nyan geutanyoe maken tamuphom hak‐hak kaom keu bebah merdeka lom nibak\nnyan peureulee leubeh tapeumaju leubeh tapeumeuseuhue dari nyang ka ka leubeh dimuphom le kaom,\nleubeh diakue takheun ibarat lampue dalam geulita.\nPasai 1\nBandum manusia lahee bebah merdeka deungon hak ngon martabat nyang sama. Ngon akai taseumikee,\nngon atee tameurasa bandum geutanyoe lagee syedara.\nPasai 2\nTiep ureung na hak saban bandum bebah lam grak, bebah lam bicara meunan keuh dikheun lam\nPeunyataan Umum Peureulee that‐that tapham wahee syedara Peunyataan PBB nyan hana keucualie\nrupa ngon hie, puteh ngon itam inong ngon agam, brok ngon tarie dipandang sahie uroe ngon\nmalam.\nBasa, agama, sukee ngon bangsa hana dipeubida, meunan cit sikap politek pangkat, hak milek,\ngasien ngon kaya dipandang seurupa, wahai pocut adek keududukan politek, hukom nangroe ureung\nsidroe‐droe (merdeka, jajahan, atawa seuteungoh jajahan) hame ditilek dan disidek, hanjeut\ndihiroe duek bak sajan, dong pieh bak saban.\nPasai 3\nUreung droe‐droe bak jameun jinoe hanjeut boh atoe keu ureung lingka kareuna na hak udeep droe\ndi dalam donya hame tapeukarue wahee syeedara.",
            "Image": "9e52e1e228d15940fd1cad649a79f578"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Pasai 4\nHana sidroe ureung bak jameun jinoe jeut boh atoe keu ureung lingka (tapeubudak, taprah,\ntajajah, tapeurugoe) buet nyan dilarang jinoe ngon teuma.\nPasai 5\nTan sidroe ureung patot tasiksa jeut tadeura peuturot palak atawa tahukom ban‐ban na hawa atawa\ntahina ban‐ban na galak.\nPasai 6\nTiep‐tiep ureung cit na hak droe na hak meungakue di likeu hukom tapeulaku ureung nyan sebagoe\npribadi dro hanjeut beurangsoe tapubuet kon‐kon.\nPasai 7\nTiep ureung saban bak mata hukom salah ngon beuna ta kalon teuma tiep ureung na hak lindongan\nhukom tan na bida deungon laen manusia. Patot hai rakan tanyoe tapuphom hanjeut hai ampon\ntapeubida‐bida jelaih nyan meuneuntang Peunyataan Umum Teuntang Hak‐Hak Asasi Manusia.\nPasai 8\nTiep ureung na hak teurimong nyan le ureung carong dikheun “pemulihan efektif” dari nyang\ndiseubut “pengadilan nasional yang kompeten” yakni keu seugala tindakan nyang meulangga “hak‐\nhak fundamental” nyang dijok ke gob nyan le undang‐undang dasa atawa hukom.\nPasai 9\nHana sidroe ureung hai cutwa inseun jeut ban seuwenang‐wenang didrop ngon ditheun atawa diboh\ndipeuaseng di uteun di rimba atawa dengan laen cara nyang tak semeuna‐meuna.\nPasai 10\nBandum ureung, hai teungku raja ateuh peuradilan na saban hak peuradilan nyang adee ngon\nteubuka lee peungadilan bebah hana meumihak.\nPasai 11\nBarangasoe didakwa lee hukom hanjeut hai kaom tapeugah salah preh dilee peungadilan teubuka\npeugot putosan deungon jaminan jeulah peungadilan bebah.\nHana sidroe ureung jeut tapeusalah yoh goh jeulah meulangga hukom Seubab salah ngon beuna goh\nlom sah yoh goh diputoih lee tuanku hakim.\nPasai 12\nHukom nasional dan internasional pieh dipeugah hanjeut kheun salah watee buet nyan teujadi\nhanjeut peubeurat hukoman si salah dari nyang haroih teujadi hai teungku sidi.\nPasai 13\nTiep‐tiep ureung na hak dijak hoe‐hoe nyang galak bandum ureung na hak, hai cut adoe taduek lam\nbataih‐bataih saboh nanggroe.\nTiep‐tiep ureung nak hak droe pinah dari saboih nanggroe u laen nanggroe teumasok nanggroe jieh\nkeudroe dan wo teuma u nanggro droe.\nPasai 14\nBandum ureung deungon niet droe na hak weh u rantoe mita suaka nyang keuh cara wahei samlakoe\ntapeuplueng droe dari hukom rimba.\nBek tapeusaban wahei nyak awan ngon peunjahat kon politek nyang dipeuplueng droe atawa buet\nngon tindakan nyang meulawan dasa ngon tujuan PBB bunoe.\nPasai 15\nTiep ureung na hak maseng‐maseng droe meugantoe nanggroe pat nyang suka meunan kheun PBB wahee\npang nanggroe teuntang gantoe meugantoe warga neugara.\nHana barangsoe ban mangat asoe droe peubateu hak warga neugara ureung sidroe‐droe atawa ban‐ban\ngalak peutulak hak ureung nyang meuganto warga neugara lagee pinah seung.\nPasai 16",
            "Image": "c57cff4762252a5b4a6e8eec666dfb34"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Meunyoe ban bandum galak bok rambot hana lee lagot kuneng boh langsat meunyoe inong ngon agam\numue jih ka cot beudoh hai rakan meukawen leugat agam atawa inong kana hak jih hak meunikah\nngon meukeuluarga. Hak meukawen ngon meuchree pih hana pandang bangsa, warga neugara ngon\nagama.\nOreung nyang meukawen, hai puteh licen ta kheun mungken ngon pilihan droe lintoe ngon dara\nbaroe peujatoh pilihan han jeut jitham lee barangsoe.\nAyah, ma ngon aneuk‐aneuk, nyoe na meunan takheun, hai aneuk teungku di barat saboh keusatuan\nalamiah masyarakat nyang mendasa, bandum na lindongan dari negara ngon masyarakat.\nPasai 17\nNa hak ateuh atra bagi tiep‐tiep ureung sidroe‐droe atawa beusama han jeut dipeukarue le\nsidroe‐droe ureung.\nBandum geutanyoe bebah tapeumeugah peuteubit peundapat hansoe jeut ceugah informasi ngon asoe\npikeran bebah ta mita bebah teurimong ngon tapeutrok tan bataih wilayah.\nPasai 18\nTiep ureung na hak, wahei nyak intan ateuh kebeubasan pikeran, agama ngon atee nuranie teumasok\nmeuganto agama atawa kepeucayaan meunan keuh dipeupham lee Peunyataan Umum PBB supaya meusampo,\nwahee samlako ajaran nyan haroih tapeuaja, tapeubuet, tapeutaat, sidroe‐droe atawa beusama, di\nlikeu umum atawa sidroe‐droe ngon beurangsoe.\nPasai 19\nBandum geutanyoe bebah tapeumeugah bebah tasanggah, bebah tapeunyoe hana sidroe ureung jit\ndiceugah peu‐peu nyang tapeugah ban saban uroe mita, teurimong ngon peutrok informasi dan asoe\npikeran, pieh hanjeut soe tham pieh bebah tangeui tiep media hana batasan di dalam nanggroe\natawa lua rantoe.\nPasai 20\nTanyoe pieh na hak meusapat‐sapat ta peuduek rapat ta peugah haba hanjeut soe ceugah han jeut\nsoe umpat hanjeut soe na tham ngon cara paksa.\nNa hak bak tanyoe beudong kumpolan meukawan‐kawan ikot peumilu han jeut soe paksa ikot kumpolan\ngeutanyoe bebah that‐that bak tameuikue.\nPasai 21\nIkot peumilu langsung ngon bebah pileh wakilah nyang tapeucaya bek salah pileh awak wakilah\nbacut meusalah pileh nyang buya.\nMeunang ngon taloe kon masalah jujoe ngon ade paleng utama na hak taturot lam pameurintah\nmeunyoe nyoe ceudah pimpen neugara.\nNyang hanjeut tatulak keuheundak rakyat lam bandum teumpat lam kuasa neugara keuheundak rakyat\nharuih peuteugah peundapat liwat peumilu nyang jujoe, adee, bebah, rahasia peumilu meuseuti\nmurnie ngon teutap umum, seudeurajat, bebah ngon rahsia jeut cih ngon cara laen nyang sama\nmantap tapi nyang peunteng bebah ngon rahsia.\nPasai 22\nTiep ureung, seubagoe warga masyarakat na hak ateuh jaminan sosiai nyang utama oreung nyang\npaleng meukarat bek tok dimita hareukat deungon meugadee nyang bandum peureulee demi martabat\ndroe sidroe pribadi nyang timoh bebah merdeka rot useuha‐useuha lam nanggroe ngon lua rantoe\nnyang diuroih ngon sumber daya tiep neugara.\nPasai 23\nTiep ureung na hak ateuh buet useuha bebah dipileh peu nyang jieh suka jieh pieh na hak ateuh\nsyarat‐syarat buet nyang adee seureuta hak lindongan dari peunganggoran.\nTiep‐tiep ureung, hai agam meutuah, hanjeut na diskriminasi dalam hai upah keu buet yang saban,\nbeurat ngon ringan inong ngon agam hanjeut na bida.\nTiep ureung keureuja na hak keu upah nyang adee dan meu‐untong, nyang ka jeulah nyang na\njamenan udeep, nyang na martabat na lindongan sosiai, keu dro ngon keurabat.\nTiep ureung na hak peudong kumpolan dan tamong syarikat‐syarikat seukeureuja nyang na nyan keuh\ncara peulindong droe dari kaom majikan nyang seuwenang‐wenang.",
            "Image": "c7e5d7dfae456004fb12b8d6e2937d2f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Pasai 24\nUreung keureuja kon budak dolat nyang patoh bulat bak tuanku raja tanyo pieh na hak\ntameusyarikat keu tameumupakat ke seujahteura.\nPasai 25\nTiep ureung na hak ke tarap udeep jroh na jaminan keusehatan ke droe ngon aneuk binoe teumasok\nhak keu ie ngon bue, pakaian ngon rumoh keusejahteraan ngon jaminan sosiai haruih dihiroe\njaminan pieh beuna ke awak menganggoe yang saket ngon cacat, trep ngon baroe nyang janda‐janda\nngon lanjot usia seureuta kaom nyang kureung beulanja.\nMa ngon aneuk bek meutangilang bak na beureujang rawatan ngon bantuan bandum aneuk, teumasok\nnyang lahee hareum jaminan sosiai neugara haroih na keu awak nyan.\nPasai 26\nHak tiep aneuk tamong sikula, wahee ya ayah nyang hana biaya, paleng ubit sikula rendah\npeundidikan reundah meuseuti peuwajib supaya tiep aneuk sikula teureutib. Peundidikan teukeunik\nngon jurusan haroih jeulah haruih teupeuhah luah keu ureung lingka meunan cit lom peundidekan\ntenggi haroih cit keu ureung lingka sama seukali.\nPeundidekan meuseuti peukeumang pribadi dan peukong peunghargaan hak asasi “Kebebesan\nfundamental” bek hana taturi bandum nyan saban peunteng lagee bue ngon ie.\nAneuk miet lagee ie biet ngon bue puteh suci murni lagee kertah goh teutuleh oreungtua, inong\nngon agam, wajeb tapham awak nyan haroih dibimbeng watee pileh peundidekan.\nPasai 27\nNyoe na sikula oreung jeut ceudah carong dipeugah seugala rupa seubab nyan peureule na\nkeubebasan peukeumang ileume ngon keubudayaan.\nNyang hana mudah ta cipta karya karya ileumee, seuni, sastra ngon budaya uleh seubab nyan\npeureule lindongan karya ilmiah, seuni, sasteura ngon budaya.\nPasai 28\nTiep‐tiep ureung na hak ateuh saboih tatanan, sosia ngon internasiona, meunan bak tapham lam\ntatanan nyan, hak‐hak dan keubebasan lam Peunyataan nyo, peureulee teulaksana peunoh bak sajan.\nPasai 29\nTiep‐tiep ureung, hai bungong kareung na keuwajiban keu masyarakat luah masyarakat teumpat\ntiep‐tiep ureung peukeumang keupribadian ngon hana batah.\nTiep‐tiep ureung na hak ngon keubebasan lam tapeujalan, meunan peureulee takheun tiep ureung\nharuih tundok keu batasan‐batasan yakni undang‐undang ngon peuraturan tujuan undang‐undang,\ntaakue, tapeuhormat hak ngon keubebasan ureung laen, dan keu tapeujalan syarat‐syarat nyang\nadee lam akhlak, keutertiban, dan keseujehteraan umum lam masyarakat demokratis.\nHak ngon kebebasan nyan, hai nyak bintang sama seukali hanjeut meuteuntang ngon tujuan dan\nprinsep‐prinsep Peusyarikatan Bangsa‐Bangsa.\nPasai 30\nHan jeut na saboih dalam Peunyataan nyoe ta peusalah tafsee, hai bungong padee yakni meupeujok\nhak keu saboh neugara, keulompok atawa ureung si droe‐droe. Yakni hak teulibat lam tiep\nkeugiatan nyang meukeusud meupeurusak hak‐hak ngon keubebasan nyang na dalam Peunyataan nyoe\nsalah tafsee nyan hanjeut na beu ubee ujung padee.",
            "Image": "ffa43b503bfecbd68f28806a16577772"
        }
    }
}
