{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466785,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Assalammualaikum meunan ulon kheun wate bie saleum meurumpok gata wa alaikum salam balaih gata kheun geutanyoe\ntaseunyom rumeh lagoina lon puphon lajue meukeusud ulon keunoe ulon tron meurumpok gata lon peutrok haba suai\npaleng phon Peunyataan Umum Hak\u2010Hak Asasi Manusia. Tiep ureung lahee dengon hak\u2010hak drou kareuna geutanyo bangsa\nmanusia hak\u2010hak muteulak nyang saban keu barangso jih, lon ngon gata droe sama mulia Peusyarikatan Bangsa\u2010Bangsa\n(PBB) kana \u201ckomitmen\u201d meunan keuh dikheun lee awak lua dijunjong diseu\u2010on dilindong dipeutheun peunyuloh ureung\nharoik merdeka. Pane \u201ckomitmen\u201d bak awai phon, puteh licen lon neulop sion\u2010on Piagam Peusyarikatan Bangsa\u2010\nBangsa di sinan dikheun keuyakinan geutanyoe bandum keu nyan hai adun Hak Asasi Manusia. Cempala kuneng jipoue ue\nbaroh cicem ceudaih jroh ceungklak lagoina uroue ka beungoh janji ka putoih mat bak kukoih Hak Asasi Manusia.\nPEUNYATAAN UMUM TEUNTANG HAK ASASI MANUSIA\nMukadimah\nTa bileung\u2010bileung ranub lam puan han tok deulapan di dalam raga ta timang\u2010timang Peunyataan Umum nyan na tujoh\nbilangan paleng utama;\nTeuseubot bak phon \u201cmartabat alamiah\u201d hak nyang pantaih makheulok manusia hak\u2010hak nyang saban dan muteulak sah\nteumpat teumeuduk \u201ckemerdekaan, keadilan, perdamaian dunia\u201d;\nSuai kedua nyang ditimang\u2010timang dipandang hana yum oreung abeihna leu that buet awak nyan lagee binatang beungeh\nmeuradang hatee manusia;\nRasa teumakot tiep uroue sabee udep ngon matee hana leu bida hoe hoe nyang tajak hana bebah lee sang donya nyoe ka\nakhee tamong neuraka meubacut na yum di nyawong ureung peupeu meulinteung dilaboih saja nyang keuh seubab nyan hai\nteungku piyeung seurata ureung haroik merdeka;\nSuai neumboi lhee cuba timang lom atoe ngon hukom hak asasi manusia nyang keuh cara peuteunang kaom liwat\nPeusyarikatan Bangsa\u2010Bangsa keupeut diseubut peukong hubongan ngon dan rakan di leu neugara nyang keulimong,\nkheun Piagam nyan peuyakin bandum keu hak asasi manusia nyang keulimong, haroih tapeutrang hak\u2010hak geutanyoe bek\nteuk meucawoe meuraba\u2010raba;\nSuai martabat hareukat umat nyoe hak seunaroe bandum manusia inong ngon agam duek bak saree jeut mangat tapikee\nkeumajuan beusama udep leubeh get keu seurata ulee supaya bek meupakee seusama syedara;\nSuai keunam bandum seupakat dong bak rapat deungon PBB bandum bangsa suara ka bulat junjong that\u2010that hak asasi\nnyang keutujoh, bak muphom beuthat leubeh meukarat bebah merdeka nyang paleng peunteng bah peuteupat cara\npeuseulamat janji nyang kana jinoe meulangkah ke\nPeunyataan Umum Majeulih Umum\nPeusyarikatan Bangsa\u2010Bangsa\nsuai nyang ka kayem ta kheun\u2010kheun hak asasi bandum umat manusia Peunyataan Umum nyan keu ukoran umum keu tiep\u2010\ntiep bangsa seugala neugara nyoe tamuphom Peunyataan nyan dum jeut tasuson sion\u2010on bandum reuncana nyang\ndiseubut\u2010seubut nibak phon\u2010phon tabie keu kaom ajaran ngon didekan nyata deungon nyan geutanyoe maken tamuphom\nhak\u2010hak kaom keu bebah merdeka lom nibak nyan peureulee leubeh tapeumaju leubeh tapeumeuseuhue dari nyang ka ka\nleubeh dimuphom le kaom, leubeh diakue takheun ibarat lampue dalam geulita.\nPasai 1\nBandum manusia lahee bebah merdeka deungon hak ngon martabat nyang sama. Ngon akai taseumikee, ngon atee tameurasa\nbandum geutanyoe lagee syedara.\nPasai 2\nTiep ureung na hak saban bandum bebah lam grak, bebah lam bicara meunan keuh dikheun lam Peunyataan Umum Peureulee\nthat\u2010that tapham wahee syedara Peunyataan PBB nyan hana keucualie rupa ngon hie, puteh ngon itam inong ngon agam,\nbrok ngon tarie dipandang sahie uroe ngon malam.\nBasa, agama, sukee ngon bangsa hana dipeubida, meunan cit sikap politek pangkat, hak milek, gasien ngon kaya\ndipandang seurupa, wahai pocut adek keududukan politek, hukom nangroe ureung sidroe\u2010droe (merdeka, jajahan, atawa\nseuteungoh jajahan) hame ditilek dan disidek, hanjeut dihiroe duek bak sajan, dong pieh bak saban.\nPasai 3\nUreung droe\u2010droe bak jameun jinoe hanjeut boh atoe keu ureung lingka kareuna na hak udeep droe di dalam donya\nhame tapeukarue wahee syeedara.\nPasai 4\nHana sidroe ureung bak jameun jinoe jeut boh atoe keu ureung lingka (tapeubudak, taprah, tajajah, tapeurugoe) buet\nnyan dilarang jinoe ngon teuma.\nPasai 5\nTan sidroe ureung patot tasiksa jeut tadeura peuturot palak atawa tahukom ban\u2010ban na hawa atawa tahina ban\u2010ban\nna galak.\nPasai 6",
            "Image": "b9f8a358a9db8e8358a1aab81210871a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Tiep\u2010tiep ureung cit na hak droe na hak meungakue di likeu hukom tapeulaku ureung nyan sebagoe pribadi dro\nhanjeut beurangsoe tapubuet kon\u2010kon.\nPasai 7\nTiep ureung saban bak mata hukom salah ngon beuna ta kalon teuma tiep ureung na hak lindongan hukom tan na bida\ndeungon laen manusia. Patot hai rakan tanyoe tapuphom hanjeut hai ampon tapeubida\u2010bida jelaih nyan meuneuntang\nPeunyataan Umum Teuntang Hak\u2010Hak Asasi Manusia.\nPasai 8\nTiep ureung na hak teurimong nyan le ureung carong dikheun \u201cpemulihan efektif\u201d dari nyang diseubut \u201cpengadilan\nnasional yang kompeten\u201d yakni keu seugala tindakan nyang meulangga \u201chak\u2010hak fundamental\u201d nyang dijok ke gob\nnyan le undang\u2010undang dasa atawa hukom.\nPasai 9\nHana sidroe ureung hai cutwa inseun jeut ban seuwenang\u2010wenang didrop ngon ditheun atawa diboh dipeuaseng di uteun\ndi rimba atawa dengan laen cara nyang tak semeuna\u2010meuna.\nPasai 10\nBandum ureung, hai teungku raja ateuh peuradilan na saban hak peuradilan nyang adee ngon teubuka lee peungadilan\nbebah hana meumihak.\nPasai 11\nBarangasoe didakwa lee hukom hanjeut hai kaom tapeugah salah preh dilee peungadilan teubuka peugot putosan deungon\njaminan jeulah peungadilan bebah.\nHana sidroe ureung jeut tapeusalah yoh goh jeulah meulangga hukom Seubab salah ngon beuna goh lom sah yoh goh\ndiputoih lee tuanku hakim.\nPasai 12\nHukom nasional dan internasional pieh dipeugah hanjeut kheun salah watee buet nyan teujadi hanjeut peubeurat\nhukoman si salah dari nyang haroih teujadi hai teungku sidi.\nPasai 13\nTiep\u2010tiep ureung na hak dijak hoe\u2010hoe nyang galak bandum ureung na hak, hai cut adoe taduek lam bataih\u2010bataih\nsaboh nanggroe.\nTiep\u2010tiep ureung nak hak droe pinah dari saboih nanggroe u laen nanggroe teumasok nanggroe jieh keudroe dan wo\nteuma u nanggro droe.\nPasai 14\nBandum ureung deungon niet droe na hak weh u rantoe mita suaka nyang keuh cara wahei samlakoe tapeuplueng droe\ndari hukom rimba.\nBek tapeusaban wahei nyak awan ngon peunjahat kon politek nyang dipeuplueng droe atawa buet ngon tindakan nyang\nmeulawan dasa ngon tujuan PBB bunoe.\nPasai 15\nTiep ureung na hak maseng\u2010maseng droe meugantoe nanggroe pat nyang suka meunan kheun PBB wahee pang nanggroe\nteuntang gantoe meugantoe warga neugara.\nHana barangsoe ban mangat asoe droe peubateu hak warga neugara ureung sidroe\u2010droe atawa ban\u2010ban galak peutulak\nhak ureung nyang meuganto warga neugara lagee pinah seung.\nPasai 16\nMeunyoe ban bandum galak bok rambot hana lee lagot kuneng boh langsat meunyoe inong ngon agam umue jih ka cot\nbeudoh hai rakan meukawen leugat agam atawa inong kana hak jih hak meunikah ngon meukeuluarga. Hak meukawen ngon\nmeuchree pih hana pandang bangsa, warga neugara ngon agama.\nOreung nyang meukawen, hai puteh licen ta kheun mungken ngon pilihan droe lintoe ngon dara baroe peujatoh pilihan\nhan jeut jitham lee barangsoe.\nAyah, ma ngon aneuk\u2010aneuk, nyoe na meunan takheun, hai aneuk teungku di barat saboh keusatuan alamiah masyarakat\nnyang mendasa, bandum na lindongan dari negara ngon masyarakat.\nPasai 17\nNa hak ateuh atra bagi tiep\u2010tiep ureung sidroe\u2010droe atawa beusama han jeut dipeukarue le sidroe\u2010droe ureung.\nBandum geutanyoe bebah tapeumeugah peuteubit peundapat hansoe jeut ceugah informasi ngon asoe pikeran bebah ta\nmita bebah teurimong ngon tapeutrok tan bataih wilayah.",
            "Image": "05cdc28e53014649e504f64dc1a6a815"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Pasai 18\nTiep ureung na hak, wahei nyak intan ateuh kebeubasan pikeran, agama ngon atee nuranie teumasok meuganto agama\natawa kepeucayaan meunan keuh dipeupham lee Peunyataan Umum PBB supaya meusampo, wahee samlako ajaran nyan haroih\ntapeuaja, tapeubuet, tapeutaat, sidroe\u2010droe atawa beusama, di likeu umum atawa sidroe\u2010droe ngon beurangsoe.\nPasai 19\nBandum geutanyoe bebah tapeumeugah bebah tasanggah, bebah tapeunyoe hana sidroe ureung jit diceugah peu\u2010peu nyang\ntapeugah ban saban uroe mita, teurimong ngon peutrok informasi dan asoe pikeran, pieh hanjeut soe tham pieh bebah\ntangeui tiep media hana batasan di dalam nanggroe atawa lua rantoe.\nPasai 20\nTanyoe pieh na hak meusapat\u2010sapat ta peuduek rapat ta peugah haba hanjeut soe ceugah han jeut soe umpat hanjeut\nsoe na tham ngon cara paksa.\nNa hak bak tanyoe beudong kumpolan meukawan\u2010kawan ikot peumilu han jeut soe paksa ikot kumpolan geutanyoe bebah\nthat\u2010that bak tameuikue.\nPasai 21\nIkot peumilu langsung ngon bebah pileh wakilah nyang tapeucaya bek salah pileh awak wakilah bacut meusalah pileh\nnyang buya.\nMeunang ngon taloe kon masalah jujoe ngon ade paleng utama na hak taturot lam pameurintah meunyoe nyoe ceudah\npimpen neugara.\nNyang hanjeut tatulak keuheundak rakyat lam bandum teumpat lam kuasa neugara keuheundak rakyat haruih peuteugah\npeundapat liwat peumilu nyang jujoe, adee, bebah, rahasia peumilu meuseuti murnie ngon teutap umum, seudeurajat,\nbebah ngon rahsia jeut cih ngon cara laen nyang sama mantap tapi nyang peunteng bebah ngon rahsia.\nPasai 22\nTiep ureung, seubagoe warga masyarakat na hak ateuh jaminan sosiai nyang utama oreung nyang paleng meukarat bek\ntok dimita hareukat deungon meugadee nyang bandum peureulee demi martabat droe sidroe pribadi nyang timoh bebah\nmerdeka rot useuha\u2010useuha lam nanggroe ngon lua rantoe nyang diuroih ngon sumber daya tiep neugara.\nPasai 23\nTiep ureung na hak ateuh buet useuha bebah dipileh peu nyang jieh suka jieh pieh na hak ateuh syarat\u2010syarat buet\nnyang adee seureuta hak lindongan dari peunganggoran.\nTiep\u2010tiep ureung, hai agam meutuah, hanjeut na diskriminasi dalam hai upah keu buet yang saban, beurat ngon\nringan inong ngon agam hanjeut na bida.\nTiep ureung keureuja na hak keu upah nyang adee dan meu\u2010untong, nyang ka jeulah nyang na jamenan udeep, nyang na\nmartabat na lindongan sosiai, keu dro ngon keurabat.\nTiep ureung na hak peudong kumpolan dan tamong syarikat\u2010syarikat seukeureuja nyang na nyan keuh cara peulindong\ndroe dari kaom majikan nyang seuwenang\u2010wenang.\nPasai 24\nUreung keureuja kon budak dolat nyang patoh bulat bak tuanku raja tanyo pieh na hak tameusyarikat keu tameumupakat\nke seujahteura.\nPasai 25\nTiep ureung na hak ke tarap udeep jroh na jaminan keusehatan ke droe ngon aneuk binoe teumasok hak keu ie ngon\nbue, pakaian ngon rumoh keusejahteraan ngon jaminan sosiai haruih dihiroe jaminan pieh beuna ke awak menganggoe\nyang saket ngon cacat, trep ngon baroe nyang janda\u2010janda ngon lanjot usia seureuta kaom nyang kureung beulanja.\nMa ngon aneuk bek meutangilang bak na beureujang rawatan ngon bantuan bandum aneuk, teumasok nyang lahee hareum\njaminan sosiai neugara haroih na keu awak nyan.\nPasai 26\nHak tiep aneuk tamong sikula, wahee ya ayah nyang hana biaya, paleng ubit sikula rendah peundidikan reundah\nmeuseuti peuwajib supaya tiep aneuk sikula teureutib. Peundidikan teukeunik ngon jurusan haroih jeulah haruih\nteupeuhah luah keu ureung lingka meunan cit lom peundidekan tenggi haroih cit keu ureung lingka sama seukali.\nPeundidekan meuseuti peukeumang pribadi dan peukong peunghargaan hak asasi \u201cKebebesan fundamental\u201d bek hana\ntaturi bandum nyan saban peunteng lagee bue ngon ie.\nAneuk miet lagee ie biet ngon bue puteh suci murni lagee kertah goh teutuleh oreungtua, inong ngon agam, wajeb\ntapham awak nyan haroih dibimbeng watee pileh peundidekan.\nPasai 27\nNyoe na sikula oreung jeut ceudah carong dipeugah seugala rupa seubab nyan peureule na keubebasan peukeumang",
            "Image": "99e2e0f98126ba61717c6eb20e6cc102"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "ileume ngon keubudayaan.\nNyang hana mudah ta cipta karya karya ileumee, seuni, sastra ngon budaya uleh seubab nyan peureule lindongan karya\nilmiah, seuni, sasteura ngon budaya.\nPasai 28\nTiep\u2010tiep ureung na hak ateuh saboih tatanan, sosia ngon internasiona, meunan bak tapham lam tatanan nyan, hak\u2010\nhak dan keubebasan lam Peunyataan nyo, peureulee teulaksana peunoh bak sajan.\nPasai 29\nTiep\u2010tiep ureung, hai bungong kareung na keuwajiban keu masyarakat luah masyarakat teumpat tiep\u2010tiep ureung\npeukeumang keupribadian ngon hana batah.\nTiep\u2010tiep ureung na hak ngon keubebasan lam tapeujalan, meunan peureulee takheun tiep ureung haruih tundok keu\nbatasan\u2010batasan yakni undang\u2010undang ngon peuraturan tujuan undang\u2010undang, taakue, tapeuhormat hak ngon\nkeubebasan ureung laen, dan keu tapeujalan syarat\u2010syarat nyang adee lam akhlak, keutertiban, dan keseujehteraan\numum lam masyarakat demokratis.\nHak ngon kebebasan nyan, hai nyak bintang sama seukali hanjeut meuteuntang ngon tujuan dan prinsep\u2010prinsep\nPeusyarikatan Bangsa\u2010Bangsa.\nPasai 30\nHan jeut na saboih dalam Peunyataan nyoe ta peusalah tafsee, hai bungong padee yakni meupeujok hak keu saboh\nneugara, keulompok atawa ureung si droe\u2010droe. Yakni hak teulibat lam tiep keugiatan nyang meukeusud meupeurusak\nhak\u2010hak ngon keubebasan nyang na dalam Peunyataan nyoe salah tafsee nyan hanjeut na beu ubee ujung padee.",
            "Image": "7596a6581ecaa212dfe492ae0af5d40e"
        }
    }
}
