{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466752,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Assalammualaikum meunan ulon kheun wate bie saleum meurumpok gata wa\nalaikum salam balaih gata kheun geutanyoe taseunyom rumeh lagoina lon puphon\nlajue meukeusud ulon keunoe ulon tron meurumpok gata lon peutrok haba suai\npaleng phon Peunyataan Umum Hak\u2010Hak Asasi Manusia. Tiep ureung lahee dengon\nhak\u2010hak drou kareuna geutanyo bangsa manusia hak\u2010hak muteulak nyang saban keu\nbarangso jih, lon ngon gata droe sama mulia Peusyarikatan Bangsa\u2010Bangsa (PBB)\nkana \u201ckomitmen\u201d meunan keuh dikheun lee awak lua dijunjong diseu\u2010on dilindong\ndipeutheun peunyuloh ureung haroik merdeka. Pane \u201ckomitmen\u201d bak awai phon,\nputeh licen lon neulop sion\u2010on Piagam Peusyarikatan Bangsa\u2010Bangsa di sinan dikheun\nkeuyakinan geutanyoe bandum keu nyan hai adun Hak Asasi Manusia. Cempala\nkuneng jipoue ue baroh cicem ceudaih jroh ceungklak lagoina uroue ka beungoh janji\nka putoih mat bak kukoih Hak Asasi Manusia.\nPEUNYATAAN UMUM TEUNTANG HAK ASASI MANUSIA\nMukadimah\nTa bileung\u2010bileung ranub lam puan han tok deulapan di dalam raga ta timang\u2010timang\nPeunyataan Umum nyan na tujoh bilangan paleng utama;\nTeuseubot bak phon \u201cmartabat alamiah\u201d hak nyang pantaih makheulok manusia hak\u2010\nhak nyang saban dan muteulak sah teumpat teumeuduk \u201ckemerdekaan, keadilan,\nperdamaian dunia\u201d;\nSuai kedua nyang ditimang\u2010timang dipandang hana yum oreung abeihna leu that\nbuet awak nyan lagee binatang beungeh meuradang hatee manusia;\nRasa teumakot tiep uroue sabee udep ngon matee hana leu bida hoe hoe nyang tajak\nhana bebah lee sang donya nyoe ka akhee tamong neuraka meubacut na yum di\nnyawong ureung peupeu meulinteung dilaboih saja nyang keuh seubab nyan hai\nteungku piyeung seurata ureung haroik merdeka;\nSuai neumboi lhee cuba timang lom atoe ngon hukom hak asasi manusia nyang keuh\ncara peuteunang kaom liwat Peusyarikatan Bangsa\u2010Bangsa keupeut diseubut\npeukong hubongan ngon dan rakan di leu neugara nyang keulimong, kheun Piagam\nnyan peuyakin bandum keu hak asasi manusia nyang keulimong, haroih tapeutrang\nhak\u2010hak geutanyoe bek teuk meucawoe meuraba\u2010raba;\nSuai martabat hareukat umat nyoe hak seunaroe bandum manusia inong ngon agam\nduek bak saree jeut mangat tapikee keumajuan beusama udep leubeh get keu\nseurata ulee supaya bek meupakee seusama syedara;\nSuai keunam bandum seupakat dong bak rapat deungon PBB bandum bangsa suara\nka bulat junjong that\u2010that hak asasi nyang keutujoh, bak muphom beuthat leubeh\nmeukarat bebah merdeka nyang paleng peunteng bah peuteupat cara peuseulamat\njanji nyang kana jinoe meulangkah ke\nPeunyataan Umum Majeulih Umum\nPeusyarikatan Bangsa\u2010Bangsa\nsuai nyang ka kayem ta kheun\u2010kheun hak asasi bandum umat manusia Peunyataan\nUmum nyan keu ukoran umum keu tiep\u2010tiep bangsa seugala neugara nyoe tamuphom\nPeunyataan nyan dum jeut tasuson sion\u2010on bandum reuncana nyang diseubut\u2010seubut\nnibak phon\u2010phon tabie keu kaom ajaran ngon didekan nyata deungon nyan geutanyoe",
            "Image": "da81d27d9d23b2d94903075ba9573a75"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "maken tamuphom hak\u2010hak kaom keu bebah merdeka lom nibak nyan peureulee\nleubeh tapeumaju leubeh tapeumeuseuhue dari nyang ka ka leubeh dimuphom le\nkaom, leubeh diakue takheun ibarat lampue dalam geulita.\nPasai 1\nBandum manusia lahee bebah merdeka deungon hak ngon martabat nyang sama.\nNgon akai taseumikee, ngon atee tameurasa bandum geutanyoe lagee syedara.\nPasai 2\nTiep ureung na hak saban bandum bebah lam grak, bebah lam bicara meunan keuh\ndikheun lam Peunyataan Umum Peureulee that\u2010that tapham wahee syedara\nPeunyataan PBB nyan hana keucualie rupa ngon hie, puteh ngon itam inong ngon\nagam, brok ngon tarie dipandang sahie uroe ngon malam.\nBasa, agama, sukee ngon bangsa hana dipeubida, meunan cit sikap politek pangkat,\nhak milek, gasien ngon kaya dipandang seurupa, wahai pocut adek keududukan\npolitek, hukom nangroe ureung sidroe\u2010droe (merdeka, jajahan, atawa seuteungoh\njajahan) hame ditilek dan disidek, hanjeut dihiroe duek bak sajan, dong pieh bak\nsaban.\nPasai 3\nUreung droe\u2010droe bak jameun jinoe hanjeut boh atoe keu ureung lingka kareuna na\nhak udeep droe di dalam donya hame tapeukarue wahee syeedara.\nPasai 4\nHana sidroe ureung bak jameun jinoe jeut boh atoe keu ureung lingka (tapeubudak,\ntaprah, tajajah, tapeurugoe) buet nyan dilarang jinoe ngon teuma.\nPasai 5\nTan sidroe ureung patot tasiksa jeut tadeura peuturot palak atawa tahukom ban\u2010ban\nna hawa atawa tahina ban\u2010ban na galak.\nPasai 6\nTiep\u2010tiep ureung cit na hak droe na hak meungakue di likeu hukom tapeulaku ureung\nnyan sebagoe pribadi dro hanjeut beurangsoe tapubuet kon\u2010kon.\nPasai 7\nTiep ureung saban bak mata hukom salah ngon beuna ta kalon teuma tiep ureung na\nhak lindongan hukom tan na bida deungon laen manusia. Patot hai rakan tanyoe\ntapuphom hanjeut hai ampon tapeubida\u2010bida jelaih nyan meuneuntang Peunyataan\nUmum Teuntang Hak\u2010Hak Asasi Manusia.\nPasai 8\nTiep ureung na hak teurimong nyan le ureung carong dikheun \u201cpemulihan efektif\u201d\ndari nyang diseubut \u201cpengadilan nasional yang kompeten\u201d yakni keu seugala\ntindakan nyang meulangga \u201chak\u2010hak fundamental\u201d nyang dijok ke gob nyan le\nundang\u2010undang dasa atawa hukom.\nPasai 9",
            "Image": "3d9cae2a7e664f713d22f3e5d4bb146a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Hana sidroe ureung hai cutwa inseun jeut ban seuwenang\u2010wenang didrop ngon\nditheun atawa diboh dipeuaseng di uteun di rimba atawa dengan laen cara nyang tak\nsemeuna\u2010meuna.\nPasai 10\nBandum ureung, hai teungku raja ateuh peuradilan na saban hak peuradilan nyang\nadee ngon teubuka lee peungadilan bebah hana meumihak.\nPasai 11\nBarangasoe didakwa lee hukom hanjeut hai kaom tapeugah salah preh dilee\npeungadilan teubuka peugot putosan deungon jaminan jeulah peungadilan bebah.\nHana sidroe ureung jeut tapeusalah yoh goh jeulah meulangga hukom Seubab salah\nngon beuna goh lom sah yoh goh diputoih lee tuanku hakim.\nPasai 12\nHukom nasional dan internasional pieh dipeugah hanjeut kheun salah watee buet\nnyan teujadi hanjeut peubeurat hukoman si salah dari nyang haroih teujadi hai\nteungku sidi.\nPasai 13\nTiep\u2010tiep ureung na hak dijak hoe\u2010hoe nyang galak bandum ureung na hak, hai cut\nadoe taduek lam bataih\u2010bataih saboh nanggroe.\nTiep\u2010tiep ureung nak hak droe pinah dari saboih nanggroe u laen nanggroe teumasok\nnanggroe jieh keudroe dan wo teuma u nanggro droe.\nPasai 14\nBandum ureung deungon niet droe na hak weh u rantoe mita suaka nyang keuh cara\nwahei samlakoe tapeuplueng droe dari hukom rimba.\nBek tapeusaban wahei nyak awan ngon peunjahat kon politek nyang dipeuplueng\ndroe atawa buet ngon tindakan nyang meulawan dasa ngon tujuan PBB bunoe.\nPasai 15\nTiep ureung na hak maseng\u2010maseng droe meugantoe nanggroe pat nyang suka\nmeunan kheun PBB wahee pang nanggroe teuntang gantoe meugantoe warga\nneugara.\nHana barangsoe ban mangat asoe droe peubateu hak warga neugara ureung sidroe\u2010\ndroe atawa ban\u2010ban galak peutulak hak ureung nyang meuganto warga neugara\nlagee pinah seung.\nPasai 16\nMeunyoe ban bandum galak bok rambot hana lee lagot kuneng boh langsat meunyoe\ninong ngon agam umue jih ka cot beudoh hai rakan meukawen leugat agam atawa\ninong kana hak jih hak meunikah ngon meukeuluarga. Hak meukawen ngon\nmeuchree pih hana pandang bangsa, warga neugara ngon agama.\nOreung nyang meukawen, hai puteh licen ta kheun mungken ngon pilihan droe lintoe",
            "Image": "e8f43d64fc09e06b9dc8aea89f925575"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ngon dara baroe peujatoh pilihan han jeut jitham lee barangsoe.\nAyah, ma ngon aneuk\u2010aneuk, nyoe na meunan takheun, hai aneuk teungku di barat\nsaboh keusatuan alamiah masyarakat nyang mendasa, bandum na lindongan dari\nnegara ngon masyarakat.\nPasai 17\nNa hak ateuh atra bagi tiep\u2010tiep ureung sidroe\u2010droe atawa beusama han jeut\ndipeukarue le sidroe\u2010droe ureung.\nBandum geutanyoe bebah tapeumeugah peuteubit peundapat hansoe jeut ceugah\ninformasi ngon asoe pikeran bebah ta mita bebah teurimong ngon tapeutrok tan\nbataih wilayah.\nPasai 18\nTiep ureung na hak, wahei nyak intan ateuh kebeubasan pikeran, agama ngon atee\nnuranie teumasok meuganto agama atawa kepeucayaan meunan keuh dipeupham lee\nPeunyataan Umum PBB supaya meusampo, wahee samlako ajaran nyan haroih\ntapeuaja, tapeubuet, tapeutaat, sidroe\u2010droe atawa beusama, di likeu umum atawa\nsidroe\u2010droe ngon beurangsoe.\nPasai 19\nBandum geutanyoe bebah tapeumeugah bebah tasanggah, bebah tapeunyoe hana\nsidroe ureung jit diceugah peu\u2010peu nyang tapeugah ban saban uroe mita, teurimong\nngon peutrok informasi dan asoe pikeran, pieh hanjeut soe tham pieh bebah tangeui\ntiep media hana batasan di dalam nanggroe atawa lua rantoe.\nPasai 20\nTanyoe pieh na hak meusapat\u2010sapat ta peuduek rapat ta peugah haba hanjeut soe\nceugah han jeut soe umpat hanjeut soe na tham ngon cara paksa.\nNa hak bak tanyoe beudong kumpolan meukawan\u2010kawan ikot peumilu han jeut soe\npaksa ikot kumpolan geutanyoe bebah that\u2010that bak tameuikue.\nPasai 21\nIkot peumilu langsung ngon bebah pileh wakilah nyang tapeucaya bek salah pileh\nawak wakilah bacut meusalah pileh nyang buya.\nMeunang ngon taloe kon masalah jujoe ngon ade paleng utama na hak taturot lam\npameurintah meunyoe nyoe ceudah pimpen neugara.\nNyang hanjeut tatulak keuheundak rakyat lam bandum teumpat lam kuasa neugara\nkeuheundak rakyat haruih peuteugah peundapat liwat peumilu nyang jujoe, adee,\nbebah, rahasia peumilu meuseuti murnie ngon teutap umum, seudeurajat, bebah\nngon rahsia jeut cih ngon cara laen nyang sama mantap tapi nyang peunteng bebah\nngon rahsia.\nPasai 22\nTiep ureung, seubagoe warga masyarakat na hak ateuh jaminan sosiai nyang utama\noreung nyang paleng meukarat bek tok dimita hareukat deungon meugadee nyang\nbandum peureulee demi martabat droe sidroe pribadi nyang timoh bebah merdeka",
            "Image": "92a18c2b84bba5cacfdd5c9c3fd007f7"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "rot useuha\u2010useuha lam nanggroe ngon lua rantoe nyang diuroih ngon sumber daya\ntiep neugara.\nPasai 23\nTiep ureung na hak ateuh buet useuha bebah dipileh peu nyang jieh suka jieh pieh na\nhak ateuh syarat\u2010syarat buet nyang adee seureuta hak lindongan dari\npeunganggoran.\nTiep\u2010tiep ureung, hai agam meutuah, hanjeut na diskriminasi dalam hai upah keu\nbuet yang saban, beurat ngon ringan inong ngon agam hanjeut na bida.\nTiep ureung keureuja na hak keu upah nyang adee dan meu\u2010untong, nyang ka jeulah\nnyang na jamenan udeep, nyang na martabat na lindongan sosiai, keu dro ngon\nkeurabat.\nTiep ureung na hak peudong kumpolan dan tamong syarikat\u2010syarikat seukeureuja\nnyang na nyan keuh cara peulindong droe dari kaom majikan nyang seuwenang\u2010\nwenang.\nPasai 24\nUreung keureuja kon budak dolat nyang patoh bulat bak tuanku raja tanyo pieh na\nhak tameusyarikat keu tameumupakat ke seujahteura.\nPasai 25\nTiep ureung na hak ke tarap udeep jroh na jaminan keusehatan ke droe ngon aneuk\nbinoe teumasok hak keu ie ngon bue, pakaian ngon rumoh keusejahteraan ngon\njaminan sosiai haruih dihiroe jaminan pieh beuna ke awak menganggoe yang saket\nngon cacat, trep ngon baroe nyang janda\u2010janda ngon lanjot usia seureuta kaom nyang\nkureung beulanja.\nMa ngon aneuk bek meutangilang bak na beureujang rawatan ngon bantuan bandum\naneuk, teumasok nyang lahee hareum jaminan sosiai neugara haroih na keu awak\nnyan.\nPasai 26\nHak tiep aneuk tamong sikula, wahee ya ayah nyang hana biaya, paleng ubit sikula\nrendah peundidikan reundah meuseuti peuwajib supaya tiep aneuk sikula teureutib.\nPeundidikan teukeunik ngon jurusan haroih jeulah haruih teupeuhah luah keu ureung\nlingka meunan cit lom peundidekan tenggi haroih cit keu ureung lingka sama seukali.\nPeundidekan meuseuti peukeumang pribadi dan peukong peunghargaan hak asasi\n\u201cKebebesan fundamental\u201d bek hana taturi bandum nyan saban peunteng lagee bue\nngon ie.\nAneuk miet lagee ie biet ngon bue puteh suci murni lagee kertah goh teutuleh\noreungtua, inong ngon agam, wajeb tapham awak nyan haroih dibimbeng watee pileh\npeundidekan.\nPasai 27\nNyoe na sikula oreung jeut ceudah carong dipeugah seugala rupa seubab nyan\npeureule na keubebasan peukeumang ileume ngon keubudayaan.",
            "Image": "7a6739fab0785860f0b9f5242d2fdfb2"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Nyang hana mudah ta cipta karya karya ileumee, seuni, sastra ngon budaya uleh\nseubab nyan peureule lindongan karya ilmiah, seuni, sasteura ngon budaya.\nPasai 28\nTiep\u2010tiep ureung na hak ateuh saboih tatanan, sosia ngon internasiona, meunan bak\ntapham lam tatanan nyan, hak\u2010hak dan keubebasan lam Peunyataan nyo, peureulee\nteulaksana peunoh bak sajan.\nPasai 29\nTiep\u2010tiep ureung, hai bungong kareung na keuwajiban keu masyarakat luah\nmasyarakat teumpat tiep\u2010tiep ureung peukeumang keupribadian ngon hana batah.\nTiep\u2010tiep ureung na hak ngon keubebasan lam tapeujalan, meunan peureulee\ntakheun tiep ureung haruih tundok keu batasan\u2010batasan yakni undang\u2010undang ngon\npeuraturan tujuan undang\u2010undang, taakue, tapeuhormat hak ngon keubebasan\nureung laen, dan keu tapeujalan syarat\u2010syarat nyang adee lam akhlak, keutertiban,\ndan keseujehteraan umum lam masyarakat demokratis.\nHak ngon kebebasan nyan, hai nyak bintang sama seukali hanjeut meuteuntang ngon\ntujuan dan prinsep\u2010prinsep Peusyarikatan Bangsa\u2010Bangsa.\nPasai 30\nHan jeut na saboih dalam Peunyataan nyoe ta peusalah tafsee, hai bungong padee\nyakni meupeujok hak keu saboh neugara, keulompok atawa ureung si droe\u2010droe.\nYakni hak teulibat lam tiep keugiatan nyang meukeusud meupeurusak hak\u2010hak ngon\nkeubebasan nyang na dalam Peunyataan nyoe salah tafsee nyan hanjeut na beu ubee\nujung padee.",
            "Image": "707368178eb97dbe18bda5be00c2997e"
        }
    }
}
