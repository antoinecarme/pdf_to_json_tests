{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581791594,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DECLARACION UNIVERSALA DELS DRETS HUMANS\nPreambul\nConsiderant que de recon\u00e9isser la dignitat inerenta a totes los membres de la familha umana e\nlors dreches egals e inalienables constitu\u00eds lo fondament de la libertat, de la just\u00edcia e de\nla patz dins lo mond,\nConsiderant que de descon\u00e9isser e mespresar los dreches de l'\u00f2me a menat a de barbaritats\notrajantas per la consci\u00e9ncia de l'umanitat e que l'aveniment d'un mond ont los \u00e8ssers umans\nser\u00e0n liures de parlar e de creire, deliurats de la terror e de la mis\u00e8ria, es estat proclamat\ncoma l'aspiracion mai nauta de l'\u00f2me,\nConsiderant qu'es essencial que los dreches de l'\u00f2me si\u00e0n aparats per un regime de drech per\ntal que l'\u00f2me si\u00e1 pas obligat al supr\u00e8me recors de se revoltar contra la tirania e l'opression,\nConsiderant qu'es essencial d'encoratjar lo desvolopament de relacions amicalas entre las\nnacions,\nConsiderant que, dins la Carta, los p\u00f2bles de las Nacions Unidas an tornat proclamar lor fe\ndins los dreches fondamentals de l'\u00f2me, dins la dignitat e la valor de la persona umana, dins\nl'egalitat dels dreches dels \u00f2mes e de las femnas, e que se son declarats resolguts a favorir\nlo progr\u00e8s social e a instaurar de melhoras condicions de vida dins una libertat mai b\u00e8la,\nConsiderant que los Estats Membres se son engatjats a assegurar, en cooperacion amb\nl'Organisacion de las Nacions Unidas, lo respecte universal e efectiu dels dreches de l'\u00f2me e\nde las libertats fondamentalas,\nConsiderant qu'una concepcion comuna d'aqueles dreches e libertats es de la m\u00e0ger import\u00e0ncia\nper que se realise plenament aquel engatjament,\nl'Assemblada Generala proclama\nla presenta Declaracion Universala dels Dreches de l'\u00f2me\ncoma l'ideal comun que totes los p\u00f2bles e las Nacions devon cercar a at\u00e9nher, per tal que totes\nlos individ\u00fas e totas las institucions, en gardant de contunh aicesta Declaracion presenta a\nl'esperit s'ef\u00f2rcen, per l'ensenhament e l'educacion, de desvolopar lo resp\u00e8cte d'aqueles\ndreches e libertats e d'assegurar, per de mesuras progressivas d'\u00f2rdre nacional e\ninternacional, la reconeissen\u00e7a e l'aplicacion universalas e efectivas, tant demest los p\u00f2bles\ndels Estats Membres coma demest los dels territ\u00f2ris pla\u00e7ats jos lor jurisdiccion.\nArticle 1\nTotes los \u00e8ssers umans naisson liures e egals en dignitat e en dreches. Son dotats de rason e\nde consci\u00e9ncia e se devon comportar los unes amb los autres dins un esperit de fraternitat.\nArticle 2\nTota persona se p\u00f2t prevaler de totes los dreches e de totas las libertats proclamada dins la\npresenta Declaracion, sense cap de distincion de ra\u00e7a, de color, de s\u00e8xe, de lenga, de\nreligion, d'opinion politica o d'autra mena, d'origina nacionala o sociala, de fortuna, de\nnaissen\u00e7a o de quina autra situacion que si\u00e1.\nSe far\u00e0 pas tanpauc cap de distincion fondada sus l'estatut politic, administratiu e\ninternacional de pa\u00eds o territ\u00f2ri que la persona ne depend juridicament, qu'aquel pa\u00eds o\nterrit\u00f2ri si\u00e1 independent, jos tut\u00e8la, non-auton\u00f2me o som\u00e9s a quina limitacion de sobeiranetat\nque si\u00e1.\nArticle 3\nTot individu a drech a la vida, a la libertat e a la seguretat de sa persona.\nArticle 4\nDegun ser\u00e0 pas tengut en esclavatge ni en servitud; l'esclavatge e lo trafic d'esclaus son\npro\u00efbits dins totas lors formas.\nArticle 5\nDegun ser\u00e0 pas som\u00e9s a la tortura, ni a de penas o tractaments crud\u00e8ls, inumans o degradants.\nArticle 6",
            "Image": "e078056e02d5e00bd386b9f941691c41"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Tota persona, a quin endrech que si\u00e1, a drech a la reconeissen\u00e7a de sa personnalitat juridica.\nArticle 7\nTotes son egals davant la lei e an lo drech de n'obt\u00e9ner la meteissa proteccion, sense\ndistincions. Totes an lo drech a una meteissa proteccion contra quina discriminacion que si\u00e1\nque vi\u00f2le la presenta Declaracion e contra tota provocacion a una tala discriminacion.\nArticle 8\nTota persona a drech a un recors efectiu al pr\u00e8p de las jurisdiccions nacionalas competentas\ncontra los actes que vi\u00f2len los dreches fondamentals que li son reconeguts per la constitucion\no la lei.\nArticle 9\nDegun p\u00f2t pas \u00e8sser arrestat, embarrat o exiliat arbitr\u00e0riament.\nArticle 10\nTota persona a lo drech, en plena egalitat, que sa causa si\u00e1 recebuda ambe equitat e\npublicament per un tribunal independent e imparcial, que decidir\u00e0, si\u00e1 de sos dreches e\nobligacions, si\u00e1 de la legitimat de tota acusacion portada contra ela en mat\u00e8ria penala.\nArticle 11\nSe presum\u00eds qu'es innocenta tota persona acusada d'un acte delictu\u00f3s, tant que sa culpablitat\nes pas estada establida legalament al cors d'un proc\u00e8s public ont totas las garentias\nnecess\u00e0rias per la si\u00e1 defensa li ser\u00e0n estadas asseguradas.\nDegun ser\u00e0 pas condemnat per d'accions o d'omissions que, quand fogu\u00e8ron comesas,\nconstitu\u00efssi\u00e1n pas un acte delictu\u00f3s segon lo drech nacional o internacional. S'impausar\u00e0 pas\ntanpauc cap de pena mai f\u00f2rta que la qu'\u00e8ra aplicabla al moment que se comet\u00e8t l'acte\ndelictu\u00f3s.\nArticle 12\nDegun ser\u00e0 pas l' obj\u00e8cte d'intrusions arbitr\u00e0rias dins sa vida privada, sa familha, son\ndomicili o sa correspond\u00e9ncia, ni d'atacs contra son onor e sa reputacion. Tota persona a drech\na la proteccion de la lei contra d'intrusions e d'atacs d'aquela mena.\nArticle 13\nTota persona a lo drech de circular liurament e de causir sa resid\u00e9ncia a l'interior d'un\nEstat.\nTota persona a lo drech d'abandonar tot pa\u00eds, quitament lo sieu, e de tornar dins son pa\u00eds.\nArticle 14\nEn cas de persecucion, tota persona a lo drech de cercar asil e de beneficiar de l'asil dins\nd'autres pa\u00efses.\nAquel drech se poir\u00e0 pas invocar contra una accion judici\u00e0ria que s'aprendr\u00e0 vertadi\u00e8eirament a\nde crimes de drech comun ou o a d'actes opausats a las finalitats e als principis de las\nNacions Unidas.\nArticle 15\nTot individ\u00fa a drech a un nacionalitat\nDegun p\u00f2t pas \u00e8sser privat arbitr\u00e0riament de sa nacionalitat ni del drech de cambiar de\nnacionalitat.\nArticle 16\nTanleu que son maridadors, l'\u00f2me e la femna sense cap de restriccion per rason de ra\u00e7a,\nnacionalitat o religion, an lo drech de se maridar e de fondar una familha. An de dreches egals\nen \u00e7\u00f2 que pert\u00f2ca al maridatge, pendent lo maridatge e al moment de sa dissolucion.\nLos maridatge se poir\u00e0 pas contractar qu'ambe lo consentiment liure e plen dels futurs esposes.\nLa familha es l'element natural e fondamental de la societat e a drech a la proteccion de la\nsocietat e de l'Estat.\nArticle 17",
            "Image": "2a1f54df196a06c6df036917e747a061"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Tota persona, individualament e collectivament, a drech a la proprietat.\nDegun p\u00f2t pas \u00e8sser privat arbitr\u00e0riament de sa proprietat.\nArticle 18\nTota persona a drech a la libertat de pensada, de consci\u00e9ncia e de religion; aquel drech\nimplica la libertat de cambiar de religion ou de cresen\u00e7a, emai la libertat de manifestar sa\nreligion o sa cresen\u00e7a individualament o en comun, tant en public coma en privat, per\nl'ensenhament, la practica, lo culte e l'acompliment dels rites.\nArticle 19\nTot individ\u00fa a drech a la libertat d'opinion e d'expression, \u00e7\u00f2 qu'implica lo drech d'\u00e8sser pas\ncarcanhat per sas opinions e lo de cercaer, de recebre e d'espandir, sense consideracion de\nfrontiras, las informacions e las id\u00e8as per quin mejan d'expression que si\u00e1.\nArticle 20\nTota persona a drech a la libertat de re\u00fcnion e d'associacion pacificas.\nDegun p\u00f2t pas \u00e8sser obligat de far partida d'una associacion.\nArticle 21\nTota persona a lo drech de participar a la direccion del afars publics de son pa\u00eds, si\u00e1\ndir\u00e8ctament, si\u00e1 per l'intermediairi de representants causits liurament.\nTota persona a drech a accedir, dins de condicions d'egalitat, a las foncions publicas del sieu\npa\u00eds.\nLa volontat del p\u00f2ble es lo fondament de l'autoritat dels poders publics; aquela volontat se\ndeu exprimir gr\u00e0cias a d'eleccions vertadi\u00e8iras que se tendr\u00e0n periodicament, al sufragi\nuniversal egal amb lo v\u00f2te secret o un autre procediment equivalent que garentisca la libertat\nde v\u00f2te.\nArticle 22\nTota persona, coma membre de la societat, a drech a la seguretat sociala e a la satisfaccion\ndels dreches economics, socials e culturals indispensables a sa dignitat e al liure\ndesvolopament de sa personalitat, gr\u00e0cias a l'ef\u00f2r\u00e7 nacional e a la cooperacion internationala,\nsegon l'organisacion e los mejans de cada pa\u00eds.\nArticle 23\nTota persona a drech al trabalh, a la causida liura de son emplec, dins de condicions\nequitablas e satisfasentas de trabalh e a la proteccion contra lo caumatge.\nTota persona a drech, sense cap de discriminacion, a un salairi egal per un trabalh egal.\nTota persona que trabalha a drech a una paga equitabla e satisfasenta que li assegure, a ela\nemai a la familha una exist\u00e9ncia conf\u00f2rma a la dignitat umana e que ser\u00e0 completada, se per cas\nes necessari, per totes los autres mejans de proteccion sociala.\nTota persona a lo drech de fondar, ambe d'autres, de sindicats e de se sindicar per defendre\nsos inter\u00e8sses.\nArticle 24\nTota persona a drech al repaus e als lesers e, particularament, a una limitacion rasonabla de\nla durada del trabalh e a de vacan\u00e7as periodicas pagadas.\nArticle 25\nTota persona a drech a un niv\u00e8l de vida que li assegure la santat e lo benestar a ela e a la\nsi\u00e1 familha, mai que mai pel manjar, lo vestit, lo l\u00f2tjament, los su\u00e8nhs de santat e los\nservicis socials necessaris; a drech tanben a la seguretat en cas de caumatge, malauti\u00e1,\ninvaliditat, veusatge, vielhesa, e dins los autre cases que p\u00e8rd los mejans de se ganhar la\nvida sense o aver volgut.\nLas maires e los pichons an drech a una ajuda e a una assist\u00e9ncia especialas. Totes los\nmainatges, nascut dins lo maridatge o f\u00f2ra maridatge, benef\u00edcian de la meteissa proteccion\nsociala.",
            "Image": "8a76a07f3ea0397bbbf38b2aca437aa6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Article 26\nTota persona a drech a l'educacion. L'educacion deu \u00e8sser a gratis, al mens en \u00e7\u00f2 que pert\u00f2ca a\nl'ensenhament elementari e fondamental. L'ensenhament elementari ser\u00e0 obligat\u00f2ri. L'ensenhament\ntecnic e professional ser\u00e0 generalisat; l'ensenhament superior ser\u00e0 dub\u00e8rt a totes d'un biais\npari\u00e8r, en foncion dels meritis de cadun.\nL'educacion aur\u00e0 coma finalitat lo plen desvolopament de la personalitat umana e l'afortiment\ndel resp\u00e8cte qu'es degut als dreches de l'\u00f2me e a las libertats fondamentalas. Deu favorir la\ncompreneson, la toler\u00e0ncia e l'amistat entre totas las nacions e totes los grops etnics o\nreligioses, emai los desvolopament de las activitats de las Nacions Unidas per mant\u00e9ner la\npatz.\nSon los parents qu'an, en primi\u00e8r, lo drech de causir la mena d'educacion que se donar\u00e0 als\nmainatges.\nArticle 27\nTota persona a lo drech de prene part liurament a la vida culturala de la comunitat, de gausir\nde las arts e de participar al progr\u00e8s scientific e als beneficis que ne son la consequ\u00e9ncia.\nL'autor de tota \u00f2bra scientifica, liter\u00e0ria o artistica a drech a l'aparament dels inter\u00e8sses\nmorals e materials que ne resultan.\nArticle 28\nTota persona a lo drech que s'establisca un \u00f2rdre social e ont los dreches e las libertats\nenonciats dins aicesta Declaracion se p\u00f2scan aplicar plenament.\nArticle 29\nTota persona a de devers als resp\u00e8cte de la comunitat, qu'es lo sol endrech ont lo\ndesvolopament liure e compl\u00e8t de sa personalitat es possible.\nPer profechar de sos dreches e de sas libertats, tota persona ser\u00e0 pas somesa qu'a las\nlimitacions establidas per la lei unicament per assegurar la reconeissen\u00e7a e lo resp\u00e8cte dels\ndreches e de las libertats dels autres e per tal de respectar las justas exig\u00e9ncias de la\nmorala, de l'\u00f2rdre public e del benestar general dins una societat democratica.\nAquestes dreches e libertats se poir\u00e0n pas jamai aplicar contr\u00e0riament a las finalitats e als\nprincipis de las Nacions Unidas.\nArticle 30\nRes dins aicesta Declaracion se p\u00f2t pas interpretar coma que un Estat, un gropament ou un\nindivid\u00fa auri\u00e1 quin drech que si\u00e1 d'entreprene una activitat o de realisar una accion ambe la\nt\u00f2ca d'avalir los dreches e las libertats que s'i en\u00f3ncian.",
            "Image": "52ef67bf2a7e733ed416084f6b920ab5"
        }
    }
}
