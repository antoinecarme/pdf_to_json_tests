{
    "MetaData": {
        "Author": null,
        "Creation_Date": 1581791594,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "e078056e02d5e00bd386b9f941691c41",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARACION UNIVERSALA DELS DRETS HUMANS\nPreambul\nConsiderant que de reconéisser la dignitat inerenta a totes los membres de la familha umana e\nlors dreches egals e inalienables constituís lo fondament de la libertat, de la justícia e de\nla patz dins lo mond,\nConsiderant que de desconéisser e mespresar los dreches de l'òme a menat a de barbaritats\notrajantas per la consciéncia de l'umanitat e que l'aveniment d'un mond ont los èssers umans\nseràn liures de parlar e de creire, deliurats de la terror e de la misèria, es estat proclamat\ncoma l'aspiracion mai nauta de l'òme,\nConsiderant qu'es essencial que los dreches de l'òme siàn aparats per un regime de drech per\ntal que l'òme siá pas obligat al suprème recors de se revoltar contra la tirania e l'opression,\nConsiderant qu'es essencial d'encoratjar lo desvolopament de relacions amicalas entre las\nnacions,\nConsiderant que, dins la Carta, los pòbles de las Nacions Unidas an tornat proclamar lor fe\ndins los dreches fondamentals de l'òme, dins la dignitat e la valor de la persona umana, dins\nl'egalitat dels dreches dels òmes e de las femnas, e que se son declarats resolguts a favorir\nlo progrès social e a instaurar de melhoras condicions de vida dins una libertat mai bèla,\nConsiderant que los Estats Membres se son engatjats a assegurar, en cooperacion amb\nl'Organisacion de las Nacions Unidas, lo respecte universal e efectiu dels dreches de l'òme e\nde las libertats fondamentalas,\nConsiderant qu'una concepcion comuna d'aqueles dreches e libertats es de la màger importància\nper que se realise plenament aquel engatjament,\nl'Assemblada Generala proclama\nla presenta Declaracion Universala dels Dreches de l'òme\ncoma l'ideal comun que totes los pòbles e las Nacions devon cercar a aténher, per tal que totes\nlos individús e totas las institucions, en gardant de contunh aicesta Declaracion presenta a\nl'esperit s'efòrcen, per l'ensenhament e l'educacion, de desvolopar lo respècte d'aqueles\ndreches e libertats e d'assegurar, per de mesuras progressivas d'òrdre nacional e\ninternacional, la reconeissença e l'aplicacion universalas e efectivas, tant demest los pòbles\ndels Estats Membres coma demest los dels territòris plaçats jos lor jurisdiccion.\nArticle 1\nTotes los èssers umans naisson liures e egals en dignitat e en dreches. Son dotats de rason e\nde consciéncia e se devon comportar los unes amb los autres dins un esperit de fraternitat.\nArticle 2\nTota persona se pòt prevaler de totes los dreches e de totas las libertats proclamada dins la\npresenta Declaracion, sense cap de distincion de raça, de color, de sèxe, de lenga, de\nreligion, d'opinion politica o d'autra mena, d'origina nacionala o sociala, de fortuna, de\nnaissença o de quina autra situacion que siá.\nSe farà pas tanpauc cap de distincion fondada sus l'estatut politic, administratiu e\ninternacional de país o territòri que la persona ne depend juridicament, qu'aquel país o\nterritòri siá independent, jos tutèla, non-autonòme o somés a quina limitacion de sobeiranetat\nque siá.\nArticle 3\nTot individu a drech a la vida, a la libertat e a la seguretat de sa persona.\nArticle 4\nDegun serà pas tengut en esclavatge ni en servitud; l'esclavatge e lo trafic d'esclaus son\nproïbits dins totas lors formas.\nArticle 5\nDegun serà pas somés a la tortura, ni a de penas o tractaments crudèls, inumans o degradants.\nArticle 6"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "2a1f54df196a06c6df036917e747a061",
            "Index": 1,
            "Label": "2",
            "Size": [
                595.0,
                842.0
            ],
            "Text": "Tota persona, a quin endrech que siá, a drech a la reconeissença de sa personnalitat juridica.\nArticle 7\nTotes son egals davant la lei e an lo drech de n'obténer la meteissa proteccion, sense\ndistincions. Totes an lo drech a una meteissa proteccion contra quina discriminacion que siá\nque viòle la presenta Declaracion e contra tota provocacion a una tala discriminacion.\nArticle 8\nTota persona a drech a un recors efectiu al prèp de las jurisdiccions nacionalas competentas\ncontra los actes que viòlen los dreches fondamentals que li son reconeguts per la constitucion\no la lei.\nArticle 9\nDegun pòt pas èsser arrestat, embarrat o exiliat arbitràriament.\nArticle 10\nTota persona a lo drech, en plena egalitat, que sa causa siá recebuda ambe equitat e\npublicament per un tribunal independent e imparcial, que decidirà, siá de sos dreches e\nobligacions, siá de la legitimat de tota acusacion portada contra ela en matèria penala.\nArticle 11\nSe presumís qu'es innocenta tota persona acusada d'un acte delictuós, tant que sa culpablitat\nes pas estada establida legalament al cors d'un procès public ont totas las garentias\nnecessàrias per la siá defensa li seràn estadas asseguradas.\nDegun serà pas condemnat per d'accions o d'omissions que, quand foguèron comesas,\nconstituïssián pas un acte delictuós segon lo drech nacional o internacional. S'impausarà pas\ntanpauc cap de pena mai fòrta que la qu'èra aplicabla al moment que se cometèt l'acte\ndelictuós.\nArticle 12\nDegun serà pas l' objècte d'intrusions arbitràrias dins sa vida privada, sa familha, son\ndomicili o sa correspondéncia, ni d'atacs contra son onor e sa reputacion. Tota persona a drech\na la proteccion de la lei contra d'intrusions e d'atacs d'aquela mena.\nArticle 13\nTota persona a lo drech de circular liurament e de causir sa residéncia a l'interior d'un\nEstat.\nTota persona a lo drech d'abandonar tot país, quitament lo sieu, e de tornar dins son país.\nArticle 14\nEn cas de persecucion, tota persona a lo drech de cercar asil e de beneficiar de l'asil dins\nd'autres païses.\nAquel drech se poirà pas invocar contra una accion judiciària que s'aprendrà vertadièeirament a\nde crimes de drech comun ou o a d'actes opausats a las finalitats e als principis de las\nNacions Unidas.\nArticle 15\nTot individú a drech a un nacionalitat\nDegun pòt pas èsser privat arbitràriament de sa nacionalitat ni del drech de cambiar de\nnacionalitat.\nArticle 16\nTanleu que son maridadors, l'òme e la femna sense cap de restriccion per rason de raça,\nnacionalitat o religion, an lo drech de se maridar e de fondar una familha. An de dreches egals\nen çò que pertòca al maridatge, pendent lo maridatge e al moment de sa dissolucion.\nLos maridatge se poirà pas contractar qu'ambe lo consentiment liure e plen dels futurs esposes.\nLa familha es l'element natural e fondamental de la societat e a drech a la proteccion de la\nsocietat e de l'Estat.\nArticle 17"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "8a76a07f3ea0397bbbf38b2aca437aa6",
            "Index": 2,
            "Label": "3",
            "Size": [
                595.0,
                842.0
            ],
            "Text": "Tota persona, individualament e collectivament, a drech a la proprietat.\nDegun pòt pas èsser privat arbitràriament de sa proprietat.\nArticle 18\nTota persona a drech a la libertat de pensada, de consciéncia e de religion; aquel drech\nimplica la libertat de cambiar de religion ou de cresença, emai la libertat de manifestar sa\nreligion o sa cresença individualament o en comun, tant en public coma en privat, per\nl'ensenhament, la practica, lo culte e l'acompliment dels rites.\nArticle 19\nTot individú a drech a la libertat d'opinion e d'expression, çò qu'implica lo drech d'èsser pas\ncarcanhat per sas opinions e lo de cercaer, de recebre e d'espandir, sense consideracion de\nfrontiras, las informacions e las idèas per quin mejan d'expression que siá.\nArticle 20\nTota persona a drech a la libertat de reünion e d'associacion pacificas.\nDegun pòt pas èsser obligat de far partida d'una associacion.\nArticle 21\nTota persona a lo drech de participar a la direccion del afars publics de son país, siá\ndirèctament, siá per l'intermediairi de representants causits liurament.\nTota persona a drech a accedir, dins de condicions d'egalitat, a las foncions publicas del sieu\npaís.\nLa volontat del pòble es lo fondament de l'autoritat dels poders publics; aquela volontat se\ndeu exprimir gràcias a d'eleccions vertadièiras que se tendràn periodicament, al sufragi\nuniversal egal amb lo vòte secret o un autre procediment equivalent que garentisca la libertat\nde vòte.\nArticle 22\nTota persona, coma membre de la societat, a drech a la seguretat sociala e a la satisfaccion\ndels dreches economics, socials e culturals indispensables a sa dignitat e al liure\ndesvolopament de sa personalitat, gràcias a l'efòrç nacional e a la cooperacion internationala,\nsegon l'organisacion e los mejans de cada país.\nArticle 23\nTota persona a drech al trabalh, a la causida liura de son emplec, dins de condicions\nequitablas e satisfasentas de trabalh e a la proteccion contra lo caumatge.\nTota persona a drech, sense cap de discriminacion, a un salairi egal per un trabalh egal.\nTota persona que trabalha a drech a una paga equitabla e satisfasenta que li assegure, a ela\nemai a la familha una existéncia confòrma a la dignitat umana e que serà completada, se per cas\nes necessari, per totes los autres mejans de proteccion sociala.\nTota persona a lo drech de fondar, ambe d'autres, de sindicats e de se sindicar per defendre\nsos interèsses.\nArticle 24\nTota persona a drech al repaus e als lesers e, particularament, a una limitacion rasonabla de\nla durada del trabalh e a de vacanças periodicas pagadas.\nArticle 25\nTota persona a drech a un nivèl de vida que li assegure la santat e lo benestar a ela e a la\nsiá familha, mai que mai pel manjar, lo vestit, lo lòtjament, los suènhs de santat e los\nservicis socials necessaris; a drech tanben a la seguretat en cas de caumatge, malautiá,\ninvaliditat, veusatge, vielhesa, e dins los autre cases que pèrd los mejans de se ganhar la\nvida sense o aver volgut.\nLas maires e los pichons an drech a una ajuda e a una assisténcia especialas. Totes los\nmainatges, nascut dins lo maridatge o fòra maridatge, benefícian de la meteissa proteccion\nsociala."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "52ef67bf2a7e733ed416084f6b920ab5",
            "Index": 3,
            "Label": "4",
            "Size": [
                595.0,
                842.0
            ],
            "Text": "Article 26\nTota persona a drech a l'educacion. L'educacion deu èsser a gratis, al mens en çò que pertòca a\nl'ensenhament elementari e fondamental. L'ensenhament elementari serà obligatòri. L'ensenhament\ntecnic e professional serà generalisat; l'ensenhament superior serà dubèrt a totes d'un biais\nparièr, en foncion dels meritis de cadun.\nL'educacion aurà coma finalitat lo plen desvolopament de la personalitat umana e l'afortiment\ndel respècte qu'es degut als dreches de l'òme e a las libertats fondamentalas. Deu favorir la\ncompreneson, la tolerància e l'amistat entre totas las nacions e totes los grops etnics o\nreligioses, emai los desvolopament de las activitats de las Nacions Unidas per manténer la\npatz.\nSon los parents qu'an, en primièr, lo drech de causir la mena d'educacion que se donarà als\nmainatges.\nArticle 27\nTota persona a lo drech de prene part liurament a la vida culturala de la comunitat, de gausir\nde las arts e de participar al progrès scientific e als beneficis que ne son la consequéncia.\nL'autor de tota òbra scientifica, literària o artistica a drech a l'aparament dels interèsses\nmorals e materials que ne resultan.\nArticle 28\nTota persona a lo drech que s'establisca un òrdre social e ont los dreches e las libertats\nenonciats dins aicesta Declaracion se pòscan aplicar plenament.\nArticle 29\nTota persona a de devers als respècte de la comunitat, qu'es lo sol endrech ont lo\ndesvolopament liure e complèt de sa personalitat es possible.\nPer profechar de sos dreches e de sas libertats, tota persona serà pas somesa qu'a las\nlimitacions establidas per la lei unicament per assegurar la reconeissença e lo respècte dels\ndreches e de las libertats dels autres e per tal de respectar las justas exigéncias de la\nmorala, de l'òrdre public e del benestar general dins una societat democratica.\nAquestes dreches e libertats se poiràn pas jamai aplicar contràriament a las finalitats e als\nprincipis de las Nacions Unidas.\nArticle 30\nRes dins aicesta Declaracion se pòt pas interpretar coma que un Estat, un gropament ou un\nindividú auriá quin drech que siá d'entreprene una activitat o de realisar una accion ambe la\ntòca d'avalir los dreches e las libertats que s'i enóncian."
        }
    }
}
