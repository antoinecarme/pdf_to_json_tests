{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581791683,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "DECLARACION UNIVERSALA DELS DRETS HUMANS\nPreambul\nConsiderant que de recon\u00e9isser la dignitat inerenta a totes los membres de la familha\numana e lors dreches egals e inalienables constitu\u00eds lo fondament de la libertat, de la\njust\u00edcia e de la patz dins lo mond,\nConsiderant que de descon\u00e9isser e mespresar los dreches de l'\u00f2me a menat a de\nbarbaritats otrajantas per la consci\u00e9ncia de l'umanitat e que l'aveniment d'un mond ont\nlos \u00e8ssers umans ser\u00e0n liures de parlar e de creire, deliurats de la terror e de la\nmis\u00e8ria, es estat proclamat coma l'aspiracion mai nauta de l'\u00f2me,\nConsiderant qu'es essencial que los dreches de l'\u00f2me si\u00e0n aparats per un regime de\ndrech per tal que l'\u00f2me si\u00e1 pas obligat al supr\u00e8me recors de se revoltar contra la\ntirania e l'opression,\nConsiderant qu'es essencial d'encoratjar lo desvolopament de relacions amicalas entre\nlas nacions,\nConsiderant que, dins la Carta, los p\u00f2bles de las Nacions Unidas an tornat proclamar\nlor fe dins los dreches fondamentals de l'\u00f2me, dins la dignitat e la valor de la\npersona umana, dins l'egalitat dels dreches dels \u00f2mes e de las femnas, e que se son\ndeclarats resolguts a favorir lo progr\u00e8s social e a instaurar de melhoras condicions de\nvida dins una libertat mai b\u00e8la,\nConsiderant que los Estats Membres se son engatjats a assegurar, en cooperacion amb\nl'Organisacion de las Nacions Unidas, lo respecte universal e efectiu dels dreches de\nl'\u00f2me e de las libertats fondamentalas,\nConsiderant qu'una concepcion comuna d'aqueles dreches e libertats es de la m\u00e0ger\nimport\u00e0ncia per que se realise plenament aquel engatjament,\nl'Assemblada Generala proclama\nla presenta Declaracion Universala dels Dreches de l'\u00f2me\ncoma l'ideal comun que totes los p\u00f2bles e las Nacions devon cercar a at\u00e9nher, per tal\nque totes los individ\u00fas e totas las institucions, en gardant de contunh aicesta\nDeclaracion presenta a l'esperit s'ef\u00f2rcen, per l'ensenhament e l'educacion, de\ndesvolopar lo resp\u00e8cte d'aqueles dreches e libertats e d'assegurar, per de mesuras\nprogressivas d'\u00f2rdre nacional e internacional, la reconeissen\u00e7a e l'aplicacion\nuniversalas e efectivas, tant demest los p\u00f2bles dels Estats Membres coma demest los\ndels territ\u00f2ris pla\u00e7ats jos lor jurisdiccion.\nArticle 1\nTotes los \u00e8ssers umans naisson liures e egals en dignitat e en dreches. Son dotats de\nrason e de consci\u00e9ncia e se devon comportar los unes amb los autres dins un esperit de\nfraternitat.\nArticle 2\nTota persona se p\u00f2t prevaler de totes los dreches e de totas las libertats proclamada\ndins la presenta Declaracion, sense cap de distincion de ra\u00e7a, de color, de s\u00e8xe, de",
            "Image": "91b78c6ead80007772177763cae78a11"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "lenga, de religion, d'opinion politica o d'autra mena, d'origina nacionala o sociala,\nde fortuna, de naissen\u00e7a o de quina autra situacion que si\u00e1.\nSe far\u00e0 pas tanpauc cap de distincion fondada sus l'estatut politic, administratiu e\ninternacional de pa\u00eds o territ\u00f2ri que la persona ne depend juridicament, qu'aquel pa\u00eds\no territ\u00f2ri si\u00e1 independent, jos tut\u00e8la, non-auton\u00f2me o som\u00e9s a quina limitacion de\nsobeiranetat que si\u00e1.\nArticle 3\nTot individu a drech a la vida, a la libertat e a la seguretat de sa persona.\nArticle 4\nDegun ser\u00e0 pas tengut en esclavatge ni en servitud; l'esclavatge e lo trafic d'esclaus\nson pro\u00efbits dins totas lors formas.\nArticle 5\nDegun ser\u00e0 pas som\u00e9s a la tortura, ni a de penas o tractaments crud\u00e8ls, inumans o\ndegradants.\nArticle 6\nTota persona, a quin endrech que si\u00e1, a drech a la reconeissen\u00e7a de sa personnalitat\njuridica.\nArticle 7\nTotes son egals davant la lei e an lo drech de n'obt\u00e9ner la meteissa proteccion, sense\ndistincions. Totes an lo drech a una meteissa proteccion contra quina discriminacion\nque si\u00e1 que vi\u00f2le la presenta Declaracion e contra tota provocacion a una tala\ndiscriminacion.\nArticle 8\nTota persona a drech a un recors efectiu al pr\u00e8p de las jurisdiccions nacionalas\ncompetentas contra los actes que vi\u00f2len los dreches fondamentals que li son reconeguts\nper la constitucion o la lei.\nArticle 9\nDegun p\u00f2t pas \u00e8sser arrestat, embarrat o exiliat arbitr\u00e0riament.\nArticle 10\nTota persona a lo drech, en plena egalitat, que sa causa si\u00e1 recebuda ambe equitat e\npublicament per un tribunal independent e imparcial, que decidir\u00e0, si\u00e1 de sos dreches e\nobligacions, si\u00e1 de la legitimat de tota acusacion portada contra ela en mat\u00e8ria\npenala.\nArticle 11\nSe presum\u00eds qu'es innocenta tota persona acusada d'un acte delictu\u00f3s, tant que sa\nculpablitat es pas estada establida legalament al cors d'un proc\u00e8s public ont totas las\ngarentias necess\u00e0rias per la si\u00e1 defensa li ser\u00e0n estadas asseguradas.",
            "Image": "db67dc9964c215c0a025a3e1aeb47650"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Degun ser\u00e0 pas condemnat per d'accions o d'omissions que, quand fogu\u00e8ron comesas,\nconstitu\u00efssi\u00e1n pas un acte delictu\u00f3s segon lo drech nacional o internacional.\nS'impausar\u00e0 pas tanpauc cap de pena mai f\u00f2rta que la qu'\u00e8ra aplicabla al moment que se\ncomet\u00e8t l'acte delictu\u00f3s.\nArticle 12\nDegun ser\u00e0 pas l' obj\u00e8cte d'intrusions arbitr\u00e0rias dins sa vida privada, sa familha,\nson domicili o sa correspond\u00e9ncia, ni d'atacs contra son onor e sa reputacion. Tota\npersona a drech a la proteccion de la lei contra d'intrusions e d'atacs d'aquela mena.\nArticle 13\nTota persona a lo drech de circular liurament e de causir sa resid\u00e9ncia a l'interior\nd'un Estat.\nTota persona a lo drech d'abandonar tot pa\u00eds, quitament lo sieu, e de tornar dins son\npa\u00eds.\nArticle 14\nEn cas de persecucion, tota persona a lo drech de cercar asil e de beneficiar de l'asil\ndins d'autres pa\u00efses.\nAquel drech se poir\u00e0 pas invocar contra una accion judici\u00e0ria que s'aprendr\u00e0\nvertadi\u00e8eirament a de crimes de drech comun ou o a d'actes opausats a las finalitats e\nals principis de las Nacions Unidas.\nArticle 15\nTot individ\u00fa a drech a un nacionalitat\nDegun p\u00f2t pas \u00e8sser privat arbitr\u00e0riament de sa nacionalitat ni del drech de cambiar de\nnacionalitat.\nArticle 16\nTanleu que son maridadors, l'\u00f2me e la femna sense cap de restriccion per rason de ra\u00e7a,\nnacionalitat o religion, an lo drech de se maridar e de fondar una familha. An de\ndreches egals en \u00e7\u00f2 que pert\u00f2ca al maridatge, pendent lo maridatge e al moment de sa\ndissolucion.\nLos maridatge se poir\u00e0 pas contractar qu'ambe lo consentiment liure e plen dels futurs\nesposes.\nLa familha es l'element natural e fondamental de la societat e a drech a la proteccion\nde la societat e de l'Estat.\nArticle 17\nTota persona, individualament e collectivament, a drech a la proprietat.\nDegun p\u00f2t pas \u00e8sser privat arbitr\u00e0riament de sa proprietat.\nArticle 18\nTota persona a drech a la libertat de pensada, de consci\u00e9ncia e de religion; aquel",
            "Image": "34c49c26f38e6d717b7824d175cbe93f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "drech implica la libertat de cambiar de religion ou de cresen\u00e7a, emai la libertat de\nmanifestar sa religion o sa cresen\u00e7a individualament o en comun, tant en public coma en\nprivat, per l'ensenhament, la practica, lo culte e l'acompliment dels rites.\nArticle 19\nTot individ\u00fa a drech a la libertat d'opinion e d'expression, \u00e7\u00f2 qu'implica lo drech\nd'\u00e8sser pas carcanhat per sas opinions e lo de cercaer, de recebre e d'espandir, sense\nconsideracion de frontiras, las informacions e las id\u00e8as per quin mejan d'expression\nque si\u00e1.\nArticle 20\nTota persona a drech a la libertat de re\u00fcnion e d'associacion pacificas.\nDegun p\u00f2t pas \u00e8sser obligat de far partida d'una associacion.\nArticle 21\nTota persona a lo drech de participar a la direccion del afars publics de son pa\u00eds, si\u00e1\ndir\u00e8ctament, si\u00e1 per l'intermediairi de representants causits liurament.\nTota persona a drech a accedir, dins de condicions d'egalitat, a las foncions publicas\ndel sieu pa\u00eds.\nLa volontat del p\u00f2ble es lo fondament de l'autoritat dels poders publics; aquela\nvolontat se deu exprimir gr\u00e0cias a d'eleccions vertadi\u00e8iras que se tendr\u00e0n\nperiodicament, al sufragi universal egal amb lo v\u00f2te secret o un autre procediment\nequivalent que garentisca la libertat de v\u00f2te.\nArticle 22\nTota persona, coma membre de la societat, a drech a la seguretat sociala e a la\nsatisfaccion dels dreches economics, socials e culturals indispensables a sa dignitat e\nal liure desvolopament de sa personalitat, gr\u00e0cias a l'ef\u00f2r\u00e7 nacional e a la\ncooperacion internationala, segon l'organisacion e los mejans de cada pa\u00eds.\nArticle 23\nTota persona a drech al trabalh, a la causida liura de son emplec, dins de condicions\nequitablas e satisfasentas de trabalh e a la proteccion contra lo caumatge.\nTota persona a drech, sense cap de discriminacion, a un salairi egal per un trabalh\negal.\nTota persona que trabalha a drech a una paga equitabla e satisfasenta que li assegure,\na ela emai a la familha una exist\u00e9ncia conf\u00f2rma a la dignitat umana e que ser\u00e0\ncompletada, se per cas es necessari, per totes los autres mejans de proteccion sociala.\nTota persona a lo drech de fondar, ambe d'autres, de sindicats e de se sindicar per\ndefendre sos inter\u00e8sses.\nArticle 24\nTota persona a drech al repaus e als lesers e, particularament, a una limitacion\nrasonabla de la durada del trabalh e a de vacan\u00e7as periodicas pagadas.",
            "Image": "e6e29349fbadfe6236331c39ab2b6fbe"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Article 25\nTota persona a drech a un niv\u00e8l de vida que li assegure la santat e lo benestar a ela e\na la si\u00e1 familha, mai que mai pel manjar, lo vestit, lo l\u00f2tjament, los su\u00e8nhs de santat\ne los servicis socials necessaris; a drech tanben a la seguretat en cas de caumatge,\nmalauti\u00e1, invaliditat, veusatge, vielhesa, e dins los autre cases que p\u00e8rd los mejans\nde se ganhar la vida sense o aver volgut.\nLas maires e los pichons an drech a una ajuda e a una assist\u00e9ncia especialas. Totes los\nmainatges, nascut dins lo maridatge o f\u00f2ra maridatge, benef\u00edcian de la meteissa\nproteccion sociala.\nArticle 26\nTota persona a drech a l'educacion. L'educacion deu \u00e8sser a gratis, al mens en \u00e7\u00f2 que\npert\u00f2ca a l'ensenhament elementari e fondamental. L'ensenhament elementari ser\u00e0\nobligat\u00f2ri. L'ensenhament tecnic e professional ser\u00e0 generalisat; l'ensenhament\nsuperior ser\u00e0 dub\u00e8rt a totes d'un biais pari\u00e8r, en foncion dels meritis de cadun.\nL'educacion aur\u00e0 coma finalitat lo plen desvolopament de la personalitat umana e\nl'afortiment del resp\u00e8cte qu'es degut als dreches de l'\u00f2me e a las libertats\nfondamentalas. Deu favorir la compreneson, la toler\u00e0ncia e l'amistat entre totas las\nnacions e totes los grops etnics o religioses, emai los desvolopament de las activitats\nde las Nacions Unidas per mant\u00e9ner la patz.\nSon los parents qu'an, en primi\u00e8r, lo drech de causir la mena d'educacion que se donar\u00e0\nals mainatges.\nArticle 27\nTota persona a lo drech de prene part liurament a la vida culturala de la comunitat, de\ngausir de las arts e de participar al progr\u00e8s scientific e als beneficis que ne son la\nconsequ\u00e9ncia.\nL'autor de tota \u00f2bra scientifica, liter\u00e0ria o artistica a drech a l'aparament dels\ninter\u00e8sses morals e materials que ne resultan.\nArticle 28\nTota persona a lo drech que s'establisca un \u00f2rdre social e ont los dreches e las\nlibertats enonciats dins aicesta Declaracion se p\u00f2scan aplicar plenament.\nArticle 29\nTota persona a de devers als resp\u00e8cte de la comunitat, qu'es lo sol endrech ont lo\ndesvolopament liure e compl\u00e8t de sa personalitat es possible.\nPer profechar de sos dreches e de sas libertats, tota persona ser\u00e0 pas somesa qu'a las\nlimitacions establidas per la lei unicament per assegurar la reconeissen\u00e7a e lo\nresp\u00e8cte dels dreches e de las libertats dels autres e per tal de respectar las justas\nexig\u00e9ncias de la morala, de l'\u00f2rdre public e del benestar general dins una societat\ndemocratica.\nAquestes dreches e libertats se poir\u00e0n pas jamai aplicar contr\u00e0riament a las finalitats\ne als principis de las Nacions Unidas.",
            "Image": "8814974e5071e3559c508f043453b7e2"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Article 30\nRes dins aicesta Declaracion se p\u00f2t pas interpretar coma que un Estat, un gropament ou\nun individ\u00fa auri\u00e1 quin drech que si\u00e1 d'entreprene una activitat o de realisar una\naccion ambe la t\u00f2ca d'avalir los dreches e las libertats que s'i en\u00f3ncian.",
            "Image": "42d3aa3921c04ef86709e63f1792e4f5"
        }
    }
}
