{
    "MetaData": {
        "Author": null,
        "Creation_Date": 1581791608,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "57cee7cc988bfc70f2c96cd98945a953",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARACION UNIVERSALA DELS DRETS HUMANS\nPreambul\nConsiderant que de reconéisser la dignitat inerenta a totes los membres\nde la familha umana e lors dreches egals e inalienables constituís lo\nfondament de la libertat, de la justícia e de la patz dins lo mond,\nConsiderant que de desconéisser e mespresar los dreches de l'òme a menat\na de barbaritats otrajantas per la consciéncia de l'umanitat e que\nl'aveniment d'un mond ont los èssers umans seràn liures de parlar e de\ncreire, deliurats de la terror e de la misèria, es estat proclamat coma\nl'aspiracion mai nauta de l'òme,\nConsiderant qu'es essencial que los dreches de l'òme siàn aparats per un\nregime de drech per tal que l'òme siá pas obligat al suprème recors de\nse revoltar contra la tirania e l'opression,\nConsiderant qu'es essencial d'encoratjar lo desvolopament de relacions\namicalas entre las nacions,\nConsiderant que, dins la Carta, los pòbles de las Nacions Unidas an\ntornat proclamar lor fe dins los dreches fondamentals de l'òme, dins la\ndignitat e la valor de la persona umana, dins l'egalitat dels dreches\ndels òmes e de las femnas, e que se son declarats resolguts a favorir lo\nprogrès social e a instaurar de melhoras condicions de vida dins una\nlibertat mai bèla,\nConsiderant que los Estats Membres se son engatjats a assegurar, en\ncooperacion amb l'Organisacion de las Nacions Unidas, lo respecte\nuniversal e efectiu dels dreches de l'òme e de las libertats\nfondamentalas,\nConsiderant qu'una concepcion comuna d'aqueles dreches e libertats es de\nla màger importància per que se realise plenament aquel engatjament,\nl'Assemblada Generala proclama\nla presenta Declaracion Universala dels Dreches de l'òme\ncoma l'ideal comun que totes los pòbles e las Nacions devon cercar a\naténher, per tal que totes los individús e totas las institucions, en\ngardant de contunh aicesta Declaracion presenta a l'esperit s'efòrcen,\nper l'ensenhament e l'educacion, de desvolopar lo respècte d'aqueles\ndreches e libertats e d'assegurar, per de mesuras progressivas d'òrdre\nnacional e internacional, la reconeissença e l'aplicacion universalas e\nefectivas, tant demest los pòbles dels Estats Membres coma demest los\ndels territòris plaçats jos lor jurisdiccion.\nArticle 1\nTotes los èssers umans naisson liures e egals en dignitat e en dreches.\nSon dotats de rason e de consciéncia e se devon comportar los unes amb\nlos autres dins un esperit de fraternitat."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f1e62b6962f4892003014a5b06d3fe5f",
            "Index": 1,
            "Label": "2",
            "Size": [
                595.0,
                842.0
            ],
            "Text": "Article 2\nTota persona se pòt prevaler de totes los dreches e de totas las\nlibertats proclamada dins la presenta Declaracion, sense cap de\ndistincion de raça, de color, de sèxe, de lenga, de religion, d'opinion\npolitica o d'autra mena, d'origina nacionala o sociala, de fortuna, de\nnaissença o de quina autra situacion que siá.\nSe farà pas tanpauc cap de distincion fondada sus l'estatut politic,\nadministratiu e internacional de país o territòri que la persona ne\ndepend juridicament, qu'aquel país o territòri siá independent, jos\ntutèla, non-autonòme o somés a quina limitacion de sobeiranetat que siá.\nArticle 3\nTot individu a drech a la vida, a la libertat e a la seguretat de sa\npersona.\nArticle 4\nDegun serà pas tengut en esclavatge ni en servitud; l'esclavatge e lo\ntrafic d'esclaus son proïbits dins totas lors formas.\nArticle 5\nDegun serà pas somés a la tortura, ni a de penas o tractaments crudèls,\ninumans o degradants.\nArticle 6\nTota persona, a quin endrech que siá, a drech a la reconeissença de sa\npersonnalitat juridica.\nArticle 7\nTotes son egals davant la lei e an lo drech de n'obténer la meteissa\nproteccion, sense distincions. Totes an lo drech a una meteissa\nproteccion contra quina discriminacion que siá que viòle la presenta\nDeclaracion e contra tota provocacion a una tala discriminacion.\nArticle 8\nTota persona a drech a un recors efectiu al prèp de las jurisdiccions\nnacionalas competentas contra los actes que viòlen los dreches\nfondamentals que li son reconeguts per la constitucion o la lei.\nArticle 9\nDegun pòt pas èsser arrestat, embarrat o exiliat arbitràriament.\nArticle 10\nTota persona a lo drech, en plena egalitat, que sa causa siá recebuda\nambe equitat e publicament per un tribunal independent e imparcial, que\ndecidirà, siá de sos dreches e obligacions, siá de la legitimat de tota\nacusacion portada contra ela en matèria penala."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "859f976bca65d92a109168949c349900",
            "Index": 2,
            "Label": "3",
            "Size": [
                595.0,
                842.0
            ],
            "Text": "Article 11\nSe presumís qu'es innocenta tota persona acusada d'un acte delictuós,\ntant que sa culpablitat es pas estada establida legalament al cors d'un\nprocès public ont totas las garentias necessàrias per la siá defensa li\nseràn estadas asseguradas.\nDegun serà pas condemnat per d'accions o d'omissions que, quand foguèron\ncomesas, constituïssián pas un acte delictuós segon lo drech nacional o\ninternacional. S'impausarà pas tanpauc cap de pena mai fòrta que la\nqu'èra aplicabla al moment que se cometèt l'acte delictuós.\nArticle 12\nDegun serà pas l' objècte d'intrusions arbitràrias dins sa vida privada,\nsa familha, son domicili o sa correspondéncia, ni d'atacs contra son\nonor e sa reputacion. Tota persona a drech a la proteccion de la lei\ncontra d'intrusions e d'atacs d'aquela mena.\nArticle 13\nTota persona a lo drech de circular liurament e de causir sa residéncia\na l'interior d'un Estat.\nTota persona a lo drech d'abandonar tot país, quitament lo sieu, e de\ntornar dins son país.\nArticle 14\nEn cas de persecucion, tota persona a lo drech de cercar asil e de\nbeneficiar de l'asil dins d'autres païses.\nAquel drech se poirà pas invocar contra una accion judiciària que\ns'aprendrà vertadièeirament a de crimes de drech comun ou o a d'actes\nopausats a las finalitats e als principis de las Nacions Unidas.\nArticle 15\nTot individú a drech a un nacionalitat\nDegun pòt pas èsser privat arbitràriament de sa nacionalitat ni del\ndrech de cambiar de nacionalitat.\nArticle 16\nTanleu que son maridadors, l'òme e la femna sense cap de restriccion per\nrason de raça, nacionalitat o religion, an lo drech de se maridar e de\nfondar una familha. An de dreches egals en çò que pertòca al maridatge,\npendent lo maridatge e al moment de sa dissolucion.\nLos maridatge se poirà pas contractar qu'ambe lo consentiment liure e\nplen dels futurs esposes.\nLa familha es l'element natural e fondamental de la societat e a drech a\nla proteccion de la societat e de l'Estat.\nArticle 17"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e68c9feb5b6084899b5f345636dcd71c",
            "Index": 3,
            "Label": "4",
            "Size": [
                595.0,
                842.0
            ],
            "Text": "Tota persona, individualament e collectivament, a drech a la proprietat.\nDegun pòt pas èsser privat arbitràriament de sa proprietat.\nArticle 18\nTota persona a drech a la libertat de pensada, de consciéncia e de\nreligion; aquel drech implica la libertat de cambiar de religion ou de\ncresença, emai la libertat de manifestar sa religion o sa cresença\nindividualament o en comun, tant en public coma en privat, per\nl'ensenhament, la practica, lo culte e l'acompliment dels rites.\nArticle 19\nTot individú a drech a la libertat d'opinion e d'expression, çò\nqu'implica lo drech d'èsser pas carcanhat per sas opinions e lo de\ncercaer, de recebre e d'espandir, sense consideracion de frontiras, las\ninformacions e las idèas per quin mejan d'expression que siá.\nArticle 20\nTota persona a drech a la libertat de reünion e d'associacion pacificas.\nDegun pòt pas èsser obligat de far partida d'una associacion.\nArticle 21\nTota persona a lo drech de participar a la direccion del afars publics\nde son país, siá dirèctament, siá per l'intermediairi de representants\ncausits liurament.\nTota persona a drech a accedir, dins de condicions d'egalitat, a las\nfoncions publicas del sieu país.\nLa volontat del pòble es lo fondament de l'autoritat dels poders\npublics; aquela volontat se deu exprimir gràcias a d'eleccions\nvertadièiras que se tendràn periodicament, al sufragi universal egal amb\nlo vòte secret o un autre procediment equivalent que garentisca la\nlibertat de vòte.\nArticle 22\nTota persona, coma membre de la societat, a drech a la seguretat sociala\ne a la satisfaccion dels dreches economics, socials e culturals\nindispensables a sa dignitat e al liure desvolopament de sa\npersonalitat, gràcias a l'efòrç nacional e a la cooperacion\ninternationala, segon l'organisacion e los mejans de cada país.\nArticle 23\nTota persona a drech al trabalh, a la causida liura de son emplec, dins\nde condicions equitablas e satisfasentas de trabalh e a la proteccion\ncontra lo caumatge.\nTota persona a drech, sense cap de discriminacion, a un salairi egal per\nun trabalh egal."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "7fc57de57f429345dd3d0842e4fb5905",
            "Index": 4,
            "Label": "5",
            "Size": [
                595.0,
                842.0
            ],
            "Text": "Tota persona que trabalha a drech a una paga equitabla e satisfasenta\nque li assegure, a ela emai a la familha una existéncia confòrma a la\ndignitat umana e que serà completada, se per cas es necessari, per totes\nlos autres mejans de proteccion sociala.\nTota persona a lo drech de fondar, ambe d'autres, de sindicats e de se\nsindicar per defendre sos interèsses.\nArticle 24\nTota persona a drech al repaus e als lesers e, particularament, a una\nlimitacion rasonabla de la durada del trabalh e a de vacanças periodicas\npagadas.\nArticle 25\nTota persona a drech a un nivèl de vida que li assegure la santat e lo\nbenestar a ela e a la siá familha, mai que mai pel manjar, lo vestit, lo\nlòtjament, los suènhs de santat e los servicis socials necessaris; a\ndrech tanben a la seguretat en cas de caumatge, malautiá, invaliditat,\nveusatge, vielhesa, e dins los autre cases que pèrd los mejans de se\nganhar la vida sense o aver volgut.\nLas maires e los pichons an drech a una ajuda e a una assisténcia\nespecialas. Totes los mainatges, nascut dins lo maridatge o fòra\nmaridatge, benefícian de la meteissa proteccion sociala.\nArticle 26\nTota persona a drech a l'educacion. L'educacion deu èsser a gratis, al\nmens en çò que pertòca a l'ensenhament elementari e fondamental.\nL'ensenhament elementari serà obligatòri. L'ensenhament tecnic e\nprofessional serà generalisat; l'ensenhament superior serà dubèrt a\ntotes d'un biais parièr, en foncion dels meritis de cadun.\nL'educacion aurà coma finalitat lo plen desvolopament de la personalitat\numana e l'afortiment del respècte qu'es degut als dreches de l'òme e a\nlas libertats fondamentalas. Deu favorir la compreneson, la tolerància e\nl'amistat entre totas las nacions e totes los grops etnics o religioses,\nemai los desvolopament de las activitats de las Nacions Unidas per\nmanténer la patz.\nSon los parents qu'an, en primièr, lo drech de causir la mena\nd'educacion que se donarà als mainatges.\nArticle 27\nTota persona a lo drech de prene part liurament a la vida culturala de\nla comunitat, de gausir de las arts e de participar al progrès\nscientific e als beneficis que ne son la consequéncia.\nL'autor de tota òbra scientifica, literària o artistica a drech a\nl'aparament dels interèsses morals e materials que ne resultan.\nArticle 28"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "d99fc7b32d0d2acd0ae05239793f8a96",
            "Index": 5,
            "Label": "6",
            "Size": [
                595.0,
                842.0
            ],
            "Text": "Tota persona a lo drech que s'establisca un òrdre social e ont los\ndreches e las libertats enonciats dins aicesta Declaracion se pòscan\naplicar plenament.\nArticle 29\nTota persona a de devers als respècte de la comunitat, qu'es lo sol\nendrech ont lo desvolopament liure e complèt de sa personalitat es\npossible.\nPer profechar de sos dreches e de sas libertats, tota persona serà pas\nsomesa qu'a las limitacions establidas per la lei unicament per\nassegurar la reconeissença e lo respècte dels dreches e de las libertats\ndels autres e per tal de respectar las justas exigéncias de la morala,\nde l'òrdre public e del benestar general dins una societat democratica.\nAquestes dreches e libertats se poiràn pas jamai aplicar contràriament a\nlas finalitats e als principis de las Nacions Unidas.\nArticle 30\nRes dins aicesta Declaracion se pòt pas interpretar coma que un Estat,\nun gropament ou un individú auriá quin drech que siá d'entreprene una\nactivitat o de realisar una accion ambe la tòca d'avalir los dreches e\nlas libertats que s'i enóncian."
        }
    }
}
