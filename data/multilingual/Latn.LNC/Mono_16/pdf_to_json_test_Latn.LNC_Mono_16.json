{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581791608,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "DECLARACION UNIVERSALA DELS DRETS HUMANS\nPreambul\nConsiderant que de recon\u00e9isser la dignitat inerenta a totes los membres\nde la familha umana e lors dreches egals e inalienables constitu\u00eds lo\nfondament de la libertat, de la just\u00edcia e de la patz dins lo mond,\nConsiderant que de descon\u00e9isser e mespresar los dreches de l'\u00f2me a menat\na de barbaritats otrajantas per la consci\u00e9ncia de l'umanitat e que\nl'aveniment d'un mond ont los \u00e8ssers umans ser\u00e0n liures de parlar e de\ncreire, deliurats de la terror e de la mis\u00e8ria, es estat proclamat coma\nl'aspiracion mai nauta de l'\u00f2me,\nConsiderant qu'es essencial que los dreches de l'\u00f2me si\u00e0n aparats per un\nregime de drech per tal que l'\u00f2me si\u00e1 pas obligat al supr\u00e8me recors de\nse revoltar contra la tirania e l'opression,\nConsiderant qu'es essencial d'encoratjar lo desvolopament de relacions\namicalas entre las nacions,\nConsiderant que, dins la Carta, los p\u00f2bles de las Nacions Unidas an\ntornat proclamar lor fe dins los dreches fondamentals de l'\u00f2me, dins la\ndignitat e la valor de la persona umana, dins l'egalitat dels dreches\ndels \u00f2mes e de las femnas, e que se son declarats resolguts a favorir lo\nprogr\u00e8s social e a instaurar de melhoras condicions de vida dins una\nlibertat mai b\u00e8la,\nConsiderant que los Estats Membres se son engatjats a assegurar, en\ncooperacion amb l'Organisacion de las Nacions Unidas, lo respecte\nuniversal e efectiu dels dreches de l'\u00f2me e de las libertats\nfondamentalas,\nConsiderant qu'una concepcion comuna d'aqueles dreches e libertats es de\nla m\u00e0ger import\u00e0ncia per que se realise plenament aquel engatjament,\nl'Assemblada Generala proclama\nla presenta Declaracion Universala dels Dreches de l'\u00f2me\ncoma l'ideal comun que totes los p\u00f2bles e las Nacions devon cercar a\nat\u00e9nher, per tal que totes los individ\u00fas e totas las institucions, en\ngardant de contunh aicesta Declaracion presenta a l'esperit s'ef\u00f2rcen,\nper l'ensenhament e l'educacion, de desvolopar lo resp\u00e8cte d'aqueles\ndreches e libertats e d'assegurar, per de mesuras progressivas d'\u00f2rdre\nnacional e internacional, la reconeissen\u00e7a e l'aplicacion universalas e\nefectivas, tant demest los p\u00f2bles dels Estats Membres coma demest los\ndels territ\u00f2ris pla\u00e7ats jos lor jurisdiccion.\nArticle 1\nTotes los \u00e8ssers umans naisson liures e egals en dignitat e en dreches.\nSon dotats de rason e de consci\u00e9ncia e se devon comportar los unes amb\nlos autres dins un esperit de fraternitat.",
            "Image": "57cee7cc988bfc70f2c96cd98945a953"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Article 2\nTota persona se p\u00f2t prevaler de totes los dreches e de totas las\nlibertats proclamada dins la presenta Declaracion, sense cap de\ndistincion de ra\u00e7a, de color, de s\u00e8xe, de lenga, de religion, d'opinion\npolitica o d'autra mena, d'origina nacionala o sociala, de fortuna, de\nnaissen\u00e7a o de quina autra situacion que si\u00e1.\nSe far\u00e0 pas tanpauc cap de distincion fondada sus l'estatut politic,\nadministratiu e internacional de pa\u00eds o territ\u00f2ri que la persona ne\ndepend juridicament, qu'aquel pa\u00eds o territ\u00f2ri si\u00e1 independent, jos\ntut\u00e8la, non-auton\u00f2me o som\u00e9s a quina limitacion de sobeiranetat que si\u00e1.\nArticle 3\nTot individu a drech a la vida, a la libertat e a la seguretat de sa\npersona.\nArticle 4\nDegun ser\u00e0 pas tengut en esclavatge ni en servitud; l'esclavatge e lo\ntrafic d'esclaus son pro\u00efbits dins totas lors formas.\nArticle 5\nDegun ser\u00e0 pas som\u00e9s a la tortura, ni a de penas o tractaments crud\u00e8ls,\ninumans o degradants.\nArticle 6\nTota persona, a quin endrech que si\u00e1, a drech a la reconeissen\u00e7a de sa\npersonnalitat juridica.\nArticle 7\nTotes son egals davant la lei e an lo drech de n'obt\u00e9ner la meteissa\nproteccion, sense distincions. Totes an lo drech a una meteissa\nproteccion contra quina discriminacion que si\u00e1 que vi\u00f2le la presenta\nDeclaracion e contra tota provocacion a una tala discriminacion.\nArticle 8\nTota persona a drech a un recors efectiu al pr\u00e8p de las jurisdiccions\nnacionalas competentas contra los actes que vi\u00f2len los dreches\nfondamentals que li son reconeguts per la constitucion o la lei.\nArticle 9\nDegun p\u00f2t pas \u00e8sser arrestat, embarrat o exiliat arbitr\u00e0riament.\nArticle 10\nTota persona a lo drech, en plena egalitat, que sa causa si\u00e1 recebuda\nambe equitat e publicament per un tribunal independent e imparcial, que\ndecidir\u00e0, si\u00e1 de sos dreches e obligacions, si\u00e1 de la legitimat de tota\nacusacion portada contra ela en mat\u00e8ria penala.",
            "Image": "f1e62b6962f4892003014a5b06d3fe5f"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Article 11\nSe presum\u00eds qu'es innocenta tota persona acusada d'un acte delictu\u00f3s,\ntant que sa culpablitat es pas estada establida legalament al cors d'un\nproc\u00e8s public ont totas las garentias necess\u00e0rias per la si\u00e1 defensa li\nser\u00e0n estadas asseguradas.\nDegun ser\u00e0 pas condemnat per d'accions o d'omissions que, quand fogu\u00e8ron\ncomesas, constitu\u00efssi\u00e1n pas un acte delictu\u00f3s segon lo drech nacional o\ninternacional. S'impausar\u00e0 pas tanpauc cap de pena mai f\u00f2rta que la\nqu'\u00e8ra aplicabla al moment que se comet\u00e8t l'acte delictu\u00f3s.\nArticle 12\nDegun ser\u00e0 pas l' obj\u00e8cte d'intrusions arbitr\u00e0rias dins sa vida privada,\nsa familha, son domicili o sa correspond\u00e9ncia, ni d'atacs contra son\nonor e sa reputacion. Tota persona a drech a la proteccion de la lei\ncontra d'intrusions e d'atacs d'aquela mena.\nArticle 13\nTota persona a lo drech de circular liurament e de causir sa resid\u00e9ncia\na l'interior d'un Estat.\nTota persona a lo drech d'abandonar tot pa\u00eds, quitament lo sieu, e de\ntornar dins son pa\u00eds.\nArticle 14\nEn cas de persecucion, tota persona a lo drech de cercar asil e de\nbeneficiar de l'asil dins d'autres pa\u00efses.\nAquel drech se poir\u00e0 pas invocar contra una accion judici\u00e0ria que\ns'aprendr\u00e0 vertadi\u00e8eirament a de crimes de drech comun ou o a d'actes\nopausats a las finalitats e als principis de las Nacions Unidas.\nArticle 15\nTot individ\u00fa a drech a un nacionalitat\nDegun p\u00f2t pas \u00e8sser privat arbitr\u00e0riament de sa nacionalitat ni del\ndrech de cambiar de nacionalitat.\nArticle 16\nTanleu que son maridadors, l'\u00f2me e la femna sense cap de restriccion per\nrason de ra\u00e7a, nacionalitat o religion, an lo drech de se maridar e de\nfondar una familha. An de dreches egals en \u00e7\u00f2 que pert\u00f2ca al maridatge,\npendent lo maridatge e al moment de sa dissolucion.\nLos maridatge se poir\u00e0 pas contractar qu'ambe lo consentiment liure e\nplen dels futurs esposes.\nLa familha es l'element natural e fondamental de la societat e a drech a\nla proteccion de la societat e de l'Estat.\nArticle 17",
            "Image": "859f976bca65d92a109168949c349900"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tota persona, individualament e collectivament, a drech a la proprietat.\nDegun p\u00f2t pas \u00e8sser privat arbitr\u00e0riament de sa proprietat.\nArticle 18\nTota persona a drech a la libertat de pensada, de consci\u00e9ncia e de\nreligion; aquel drech implica la libertat de cambiar de religion ou de\ncresen\u00e7a, emai la libertat de manifestar sa religion o sa cresen\u00e7a\nindividualament o en comun, tant en public coma en privat, per\nl'ensenhament, la practica, lo culte e l'acompliment dels rites.\nArticle 19\nTot individ\u00fa a drech a la libertat d'opinion e d'expression, \u00e7\u00f2\nqu'implica lo drech d'\u00e8sser pas carcanhat per sas opinions e lo de\ncercaer, de recebre e d'espandir, sense consideracion de frontiras, las\ninformacions e las id\u00e8as per quin mejan d'expression que si\u00e1.\nArticle 20\nTota persona a drech a la libertat de re\u00fcnion e d'associacion pacificas.\nDegun p\u00f2t pas \u00e8sser obligat de far partida d'una associacion.\nArticle 21\nTota persona a lo drech de participar a la direccion del afars publics\nde son pa\u00eds, si\u00e1 dir\u00e8ctament, si\u00e1 per l'intermediairi de representants\ncausits liurament.\nTota persona a drech a accedir, dins de condicions d'egalitat, a las\nfoncions publicas del sieu pa\u00eds.\nLa volontat del p\u00f2ble es lo fondament de l'autoritat dels poders\npublics; aquela volontat se deu exprimir gr\u00e0cias a d'eleccions\nvertadi\u00e8iras que se tendr\u00e0n periodicament, al sufragi universal egal amb\nlo v\u00f2te secret o un autre procediment equivalent que garentisca la\nlibertat de v\u00f2te.\nArticle 22\nTota persona, coma membre de la societat, a drech a la seguretat sociala\ne a la satisfaccion dels dreches economics, socials e culturals\nindispensables a sa dignitat e al liure desvolopament de sa\npersonalitat, gr\u00e0cias a l'ef\u00f2r\u00e7 nacional e a la cooperacion\ninternationala, segon l'organisacion e los mejans de cada pa\u00eds.\nArticle 23\nTota persona a drech al trabalh, a la causida liura de son emplec, dins\nde condicions equitablas e satisfasentas de trabalh e a la proteccion\ncontra lo caumatge.\nTota persona a drech, sense cap de discriminacion, a un salairi egal per\nun trabalh egal.",
            "Image": "e68c9feb5b6084899b5f345636dcd71c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tota persona que trabalha a drech a una paga equitabla e satisfasenta\nque li assegure, a ela emai a la familha una exist\u00e9ncia conf\u00f2rma a la\ndignitat umana e que ser\u00e0 completada, se per cas es necessari, per totes\nlos autres mejans de proteccion sociala.\nTota persona a lo drech de fondar, ambe d'autres, de sindicats e de se\nsindicar per defendre sos inter\u00e8sses.\nArticle 24\nTota persona a drech al repaus e als lesers e, particularament, a una\nlimitacion rasonabla de la durada del trabalh e a de vacan\u00e7as periodicas\npagadas.\nArticle 25\nTota persona a drech a un niv\u00e8l de vida que li assegure la santat e lo\nbenestar a ela e a la si\u00e1 familha, mai que mai pel manjar, lo vestit, lo\nl\u00f2tjament, los su\u00e8nhs de santat e los servicis socials necessaris; a\ndrech tanben a la seguretat en cas de caumatge, malauti\u00e1, invaliditat,\nveusatge, vielhesa, e dins los autre cases que p\u00e8rd los mejans de se\nganhar la vida sense o aver volgut.\nLas maires e los pichons an drech a una ajuda e a una assist\u00e9ncia\nespecialas. Totes los mainatges, nascut dins lo maridatge o f\u00f2ra\nmaridatge, benef\u00edcian de la meteissa proteccion sociala.\nArticle 26\nTota persona a drech a l'educacion. L'educacion deu \u00e8sser a gratis, al\nmens en \u00e7\u00f2 que pert\u00f2ca a l'ensenhament elementari e fondamental.\nL'ensenhament elementari ser\u00e0 obligat\u00f2ri. L'ensenhament tecnic e\nprofessional ser\u00e0 generalisat; l'ensenhament superior ser\u00e0 dub\u00e8rt a\ntotes d'un biais pari\u00e8r, en foncion dels meritis de cadun.\nL'educacion aur\u00e0 coma finalitat lo plen desvolopament de la personalitat\numana e l'afortiment del resp\u00e8cte qu'es degut als dreches de l'\u00f2me e a\nlas libertats fondamentalas. Deu favorir la compreneson, la toler\u00e0ncia e\nl'amistat entre totas las nacions e totes los grops etnics o religioses,\nemai los desvolopament de las activitats de las Nacions Unidas per\nmant\u00e9ner la patz.\nSon los parents qu'an, en primi\u00e8r, lo drech de causir la mena\nd'educacion que se donar\u00e0 als mainatges.\nArticle 27\nTota persona a lo drech de prene part liurament a la vida culturala de\nla comunitat, de gausir de las arts e de participar al progr\u00e8s\nscientific e als beneficis que ne son la consequ\u00e9ncia.\nL'autor de tota \u00f2bra scientifica, liter\u00e0ria o artistica a drech a\nl'aparament dels inter\u00e8sses morals e materials que ne resultan.\nArticle 28",
            "Image": "7fc57de57f429345dd3d0842e4fb5905"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tota persona a lo drech que s'establisca un \u00f2rdre social e ont los\ndreches e las libertats enonciats dins aicesta Declaracion se p\u00f2scan\naplicar plenament.\nArticle 29\nTota persona a de devers als resp\u00e8cte de la comunitat, qu'es lo sol\nendrech ont lo desvolopament liure e compl\u00e8t de sa personalitat es\npossible.\nPer profechar de sos dreches e de sas libertats, tota persona ser\u00e0 pas\nsomesa qu'a las limitacions establidas per la lei unicament per\nassegurar la reconeissen\u00e7a e lo resp\u00e8cte dels dreches e de las libertats\ndels autres e per tal de respectar las justas exig\u00e9ncias de la morala,\nde l'\u00f2rdre public e del benestar general dins una societat democratica.\nAquestes dreches e libertats se poir\u00e0n pas jamai aplicar contr\u00e0riament a\nlas finalitats e als principis de las Nacions Unidas.\nArticle 30\nRes dins aicesta Declaracion se p\u00f2t pas interpretar coma que un Estat,\nun gropament ou un individ\u00fa auri\u00e1 quin drech que si\u00e1 d'entreprene una\nactivitat o de realisar una accion ambe la t\u00f2ca d'avalir los dreches e\nlas libertats que s'i en\u00f3ncian.",
            "Image": "d99fc7b32d0d2acd0ae05239793f8a96"
        }
    }
}
