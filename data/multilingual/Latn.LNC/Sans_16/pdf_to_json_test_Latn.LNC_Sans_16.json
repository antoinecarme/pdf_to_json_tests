{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581791565,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "DECLARACION UNIVERSALA DELS DRETS HUMANS\nPreambul\nConsiderant que de recon\u00e9isser la dignitat inerenta a totes los membres de la familha umana e lors dreches\negals e inalienables constitu\u00eds lo fondament de la libertat, de la just\u00edcia e de la patz dins lo mond,\nConsiderant que de descon\u00e9isser e mespresar los dreches de l'\u00f2me a menat a de barbaritats otrajantas per la\nconsci\u00e9ncia de l'umanitat e que l'aveniment d'un mond ont los \u00e8ssers umans ser\u00e0n liures de parlar e de creire,\ndeliurats de la terror e de la mis\u00e8ria, es estat proclamat coma l'aspiracion mai nauta de l'\u00f2me,\nConsiderant qu'es essencial que los dreches de l'\u00f2me si\u00e0n aparats per un regime de drech per tal que l'\u00f2me si\u00e1\npas obligat al supr\u00e8me recors de se revoltar contra la tirania e l'opression,\nConsiderant qu'es essencial d'encoratjar lo desvolopament de relacions amicalas entre las nacions,\nConsiderant que, dins la Carta, los p\u00f2bles de las Nacions Unidas an tornat proclamar lor fe dins los dreches\nfondamentals de l'\u00f2me, dins la dignitat e la valor de la persona umana, dins l'egalitat dels dreches dels \u00f2mes e\nde las femnas, e que se son declarats resolguts a favorir lo progr\u00e8s social e a instaurar de melhoras condicions\nde vida dins una libertat mai b\u00e8la,\nConsiderant que los Estats Membres se son engatjats a assegurar, en cooperacion amb l'Organisacion de las\nNacions Unidas, lo respecte universal e efectiu dels dreches de l'\u00f2me e de las libertats fondamentalas,\nConsiderant qu'una concepcion comuna d'aqueles dreches e libertats es de la m\u00e0ger import\u00e0ncia per que se\nrealise plenament aquel engatjament,\nl'Assemblada Generala proclama\nla presenta Declaracion Universala dels Dreches de l'\u00f2me",
            "Image": "0551b4636fcb24af567bc852d9951a21"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "coma l'ideal comun que totes los p\u00f2bles e las Nacions devon cercar a at\u00e9nher, per tal que totes los individ\u00fas e\ntotas las institucions, en gardant de contunh aicesta Declaracion presenta a l'esperit s'ef\u00f2rcen, per\nl'ensenhament e l'educacion, de desvolopar lo resp\u00e8cte d'aqueles dreches e libertats e d'assegurar, per de\nmesuras progressivas d'\u00f2rdre nacional e internacional, la reconeissen\u00e7a e l'aplicacion universalas e efectivas,\ntant demest los p\u00f2bles dels Estats Membres coma demest los dels territ\u00f2ris pla\u00e7ats jos lor jurisdiccion.\nArticle 1\nTotes los \u00e8ssers umans naisson liures e egals en dignitat e en dreches. Son dotats de rason e de consci\u00e9ncia e\nse devon comportar los unes amb los autres dins un esperit de fraternitat.\nArticle 2\nTota persona se p\u00f2t prevaler de totes los dreches e de totas las libertats proclamada dins la presenta\nDeclaracion, sense cap de distincion de ra\u00e7a, de color, de s\u00e8xe, de lenga, de religion, d'opinion politica o\nd'autra mena, d'origina nacionala o sociala, de fortuna, de naissen\u00e7a o de quina autra situacion que si\u00e1.\nSe far\u00e0 pas tanpauc cap de distincion fondada sus l'estatut politic, administratiu e internacional de pa\u00eds o\nterrit\u00f2ri que la persona ne depend juridicament, qu'aquel pa\u00eds o territ\u00f2ri si\u00e1 independent, jos tut\u00e8la, non-\nauton\u00f2me o som\u00e9s a quina limitacion de sobeiranetat que si\u00e1.\nArticle 3\nTot individu a drech a la vida, a la libertat e a la seguretat de sa persona.\nArticle 4\nDegun ser\u00e0 pas tengut en esclavatge ni en servitud; l'esclavatge e lo trafic d'esclaus son pro\u00efbits dins totas\nlors formas.",
            "Image": "9e113fec1fc0045e56b08bf1f12dd7cc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Article 5\nDegun ser\u00e0 pas som\u00e9s a la tortura, ni a de penas o tractaments crud\u00e8ls, inumans o degradants.\nArticle 6\nTota persona, a quin endrech que si\u00e1, a drech a la reconeissen\u00e7a de sa personnalitat juridica.\nArticle 7\nTotes son egals davant la lei e an lo drech de n'obt\u00e9ner la meteissa proteccion, sense distincions. Totes an lo\ndrech a una meteissa proteccion contra quina discriminacion que si\u00e1 que vi\u00f2le la presenta Declaracion e\ncontra tota provocacion a una tala discriminacion.\nArticle 8\nTota persona a drech a un recors efectiu al pr\u00e8p de las jurisdiccions nacionalas competentas contra los actes\nque vi\u00f2len los dreches fondamentals que li son reconeguts per la constitucion o la lei.\nArticle 9\nDegun p\u00f2t pas \u00e8sser arrestat, embarrat o exiliat arbitr\u00e0riament.\nArticle 10\nTota persona a lo drech, en plena egalitat, que sa causa si\u00e1 recebuda ambe equitat e publicament per un\ntribunal independent e imparcial, que decidir\u00e0, si\u00e1 de sos dreches e obligacions, si\u00e1 de la legitimat de tota\nacusacion portada contra ela en mat\u00e8ria penala.\nArticle 11\nSe presum\u00eds qu'es innocenta tota persona acusada d'un acte delictu\u00f3s, tant que sa culpablitat es pas estada",
            "Image": "6f7a396a1d04fc06da5bbab7beecfcf8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "establida legalament al cors d'un proc\u00e8s public ont totas las garentias necess\u00e0rias per la si\u00e1 defensa li ser\u00e0n\nestadas asseguradas.\nDegun ser\u00e0 pas condemnat per d'accions o d'omissions que, quand fogu\u00e8ron comesas, constitu\u00efssi\u00e1n pas un\nacte delictu\u00f3s segon lo drech nacional o internacional. S'impausar\u00e0 pas tanpauc cap de pena mai f\u00f2rta que la\nqu'\u00e8ra aplicabla al moment que se comet\u00e8t l'acte delictu\u00f3s.\nArticle 12\nDegun ser\u00e0 pas l' obj\u00e8cte d'intrusions arbitr\u00e0rias dins sa vida privada, sa familha, son domicili o sa\ncorrespond\u00e9ncia, ni d'atacs contra son onor e sa reputacion. Tota persona a drech a la proteccion de la lei\ncontra d'intrusions e d'atacs d'aquela mena.\nArticle 13\nTota persona a lo drech de circular liurament e de causir sa resid\u00e9ncia a l'interior d'un Estat.\nTota persona a lo drech d'abandonar tot pa\u00eds, quitament lo sieu, e de tornar dins son pa\u00eds.\nArticle 14\nEn cas de persecucion, tota persona a lo drech de cercar asil e de beneficiar de l'asil dins d'autres pa\u00efses.\nAquel drech se poir\u00e0 pas invocar contra una accion judici\u00e0ria que s'aprendr\u00e0 vertadi\u00e8eirament a de crimes de\ndrech comun ou o a d'actes opausats a las finalitats e als principis de las Nacions Unidas.\nArticle 15\nTot individ\u00fa a drech a un nacionalitat\nDegun p\u00f2t pas \u00e8sser privat arbitr\u00e0riament de sa nacionalitat ni del drech de cambiar de nacionalitat.",
            "Image": "e7a3b122a92204994d6c2b54761285c1"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Article 16\nTanleu que son maridadors, l'\u00f2me e la femna sense cap de restriccion per rason de ra\u00e7a, nacionalitat o\nreligion, an lo drech de se maridar e de fondar una familha. An de dreches egals en \u00e7\u00f2 que pert\u00f2ca al\nmaridatge, pendent lo maridatge e al moment de sa dissolucion.\nLos maridatge se poir\u00e0 pas contractar qu'ambe lo consentiment liure e plen dels futurs esposes.\nLa familha es l'element natural e fondamental de la societat e a drech a la proteccion de la societat e de\nl'Estat.\nArticle 17\nTota persona, individualament e collectivament, a drech a la proprietat.\nDegun p\u00f2t pas \u00e8sser privat arbitr\u00e0riament de sa proprietat.\nArticle 18\nTota persona a drech a la libertat de pensada, de consci\u00e9ncia e de religion; aquel drech implica la libertat de\ncambiar de religion ou de cresen\u00e7a, emai la libertat de manifestar sa religion o sa cresen\u00e7a individualament o\nen comun, tant en public coma en privat, per l'ensenhament, la practica, lo culte e l'acompliment dels rites.\nArticle 19\nTot individ\u00fa a drech a la libertat d'opinion e d'expression, \u00e7\u00f2 qu'implica lo drech d'\u00e8sser pas carcanhat per sas\nopinions e lo de cercaer, de recebre e d'espandir, sense consideracion de frontiras, las informacions e las\nid\u00e8as per quin mejan d'expression que si\u00e1.\nArticle 20\nTota persona a drech a la libertat de re\u00fcnion e d'associacion pacificas.",
            "Image": "58bdc582fef51452d04d6ed7fe3eb42c"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Degun p\u00f2t pas \u00e8sser obligat de far partida d'una associacion.\nArticle 21\nTota persona a lo drech de participar a la direccion del afars publics de son pa\u00eds, si\u00e1 dir\u00e8ctament, si\u00e1 per\nl'intermediairi de representants causits liurament.\nTota persona a drech a accedir, dins de condicions d'egalitat, a las foncions publicas del sieu pa\u00eds.\nLa volontat del p\u00f2ble es lo fondament de l'autoritat dels poders publics; aquela volontat se deu exprimir\ngr\u00e0cias a d'eleccions vertadi\u00e8iras que se tendr\u00e0n periodicament, al sufragi universal egal amb lo v\u00f2te secret o\nun autre procediment equivalent que garentisca la libertat de v\u00f2te.\nArticle 22\nTota persona, coma membre de la societat, a drech a la seguretat sociala e a la satisfaccion dels dreches\neconomics, socials e culturals indispensables a sa dignitat e al liure desvolopament de sa personalitat, gr\u00e0cias\na l'ef\u00f2r\u00e7 nacional e a la cooperacion internationala, segon l'organisacion e los mejans de cada pa\u00eds.\nArticle 23\nTota persona a drech al trabalh, a la causida liura de son emplec, dins de condicions equitablas e satisfasentas\nde trabalh e a la proteccion contra lo caumatge.\nTota persona a drech, sense cap de discriminacion, a un salairi egal per un trabalh egal.\nTota persona que trabalha a drech a una paga equitabla e satisfasenta que li assegure, a ela emai a la familha\nuna exist\u00e9ncia conf\u00f2rma a la dignitat umana e que ser\u00e0 completada, se per cas es necessari, per totes los\nautres mejans de proteccion sociala.\nTota persona a lo drech de fondar, ambe d'autres, de sindicats e de se sindicar per defendre sos inter\u00e8sses.",
            "Image": "fd9e1393849510a254c9b73287bfb113"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Article 24\nTota persona a drech al repaus e als lesers e, particularament, a una limitacion rasonabla de la durada del\ntrabalh e a de vacan\u00e7as periodicas pagadas.\nArticle 25\nTota persona a drech a un niv\u00e8l de vida que li assegure la santat e lo benestar a ela e a la si\u00e1 familha, mai que\nmai pel manjar, lo vestit, lo l\u00f2tjament, los su\u00e8nhs de santat e los servicis socials necessaris; a drech tanben a\nla seguretat en cas de caumatge, malauti\u00e1, invaliditat, veusatge, vielhesa, e dins los autre cases que p\u00e8rd los\nmejans de se ganhar la vida sense o aver volgut.\nLas maires e los pichons an drech a una ajuda e a una assist\u00e9ncia especialas. Totes los mainatges, nascut dins\nlo maridatge o f\u00f2ra maridatge, benef\u00edcian de la meteissa proteccion sociala.\nArticle 26\nTota persona a drech a l'educacion. L'educacion deu \u00e8sser a gratis, al mens en \u00e7\u00f2 que pert\u00f2ca a l'ensenhament\nelementari e fondamental. L'ensenhament elementari ser\u00e0 obligat\u00f2ri. L'ensenhament tecnic e professional\nser\u00e0 generalisat; l'ensenhament superior ser\u00e0 dub\u00e8rt a totes d'un biais pari\u00e8r, en foncion dels meritis de cadun.\nL'educacion aur\u00e0 coma finalitat lo plen desvolopament de la personalitat umana e l'afortiment del resp\u00e8cte\nqu'es degut als dreches de l'\u00f2me e a las libertats fondamentalas. Deu favorir la compreneson, la toler\u00e0ncia e\nl'amistat entre totas las nacions e totes los grops etnics o religioses, emai los desvolopament de las activitats\nde las Nacions Unidas per mant\u00e9ner la patz.\nSon los parents qu'an, en primi\u00e8r, lo drech de causir la mena d'educacion que se donar\u00e0 als mainatges.\nArticle 27",
            "Image": "574b6c6fa2e25f5bfe5cbae5344c470d"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Tota persona a lo drech de prene part liurament a la vida culturala de la comunitat, de gausir de las arts e de\nparticipar al progr\u00e8s scientific e als beneficis que ne son la consequ\u00e9ncia.\nL'autor de tota \u00f2bra scientifica, liter\u00e0ria o artistica a drech a l'aparament dels inter\u00e8sses morals e materials\nque ne resultan.\nArticle 28\nTota persona a lo drech que s'establisca un \u00f2rdre social e ont los dreches e las libertats enonciats dins aicesta\nDeclaracion se p\u00f2scan aplicar plenament.\nArticle 29\nTota persona a de devers als resp\u00e8cte de la comunitat, qu'es lo sol endrech ont lo desvolopament liure e\ncompl\u00e8t de sa personalitat es possible.\nPer profechar de sos dreches e de sas libertats, tota persona ser\u00e0 pas somesa qu'a las limitacions establidas\nper la lei unicament per assegurar la reconeissen\u00e7a e lo resp\u00e8cte dels dreches e de las libertats dels autres e\nper tal de respectar las justas exig\u00e9ncias de la morala, de l'\u00f2rdre public e del benestar general dins una\nsocietat democratica.\nAquestes dreches e libertats se poir\u00e0n pas jamai aplicar contr\u00e0riament a las finalitats e als principis de las\nNacions Unidas.\nArticle 30\nRes dins aicesta Declaracion se p\u00f2t pas interpretar coma que un Estat, un gropament ou un individ\u00fa auri\u00e1\nquin drech que si\u00e1 d'entreprene una activitat o de realisar una accion ambe la t\u00f2ca d'avalir los dreches e las\nlibertats que s'i en\u00f3ncian.",
            "Image": "e65af11557f28fe4756cec3fa1d38ce2"
        }
    }
}
