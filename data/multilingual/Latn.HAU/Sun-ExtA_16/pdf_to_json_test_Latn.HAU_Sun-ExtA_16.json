{
    "MetaData": {
        "Author": null,
        "Creation_Date": 1581468387,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7f1b31e9c04ddca1e05293428b735462",
            "Index": 0,
            "Label": "1",
            "Size": [
                595.0,
                842.0
            ],
            "Text": "Muhimmin Jawabin da Majalisar Ɗinkin Duniya ta bayyana game da Hakkokin Ƴan-adam a\nshekarar 1948\nGabatarwa\nGanin cewa ‘yanci da adalci da zaman lafiya ba za su girku a duniya ba, sai in an\namince da cewa: dukkan ‘yan-adam suna da mutunci, kuma suna da hakkoki na kowa daidai\nda na kowa, waɗanda ba za a iya ƙwace musu ba,\nGanin cewa ba abin da ya sa aka aikata abubuwa irin na lokacin jahiliyya waɗanda ke\ntada hankalin duniya gaba-ɗaya, illa rashin sanin hakkokin ɗan-adam da rena su. Ganin\nkuma cewa an bayyana cewa: muhimmin gurin da ‘yan-adam suka sa gaba shi ne, bayan sun\nkuɓuta daga tsananin iko da wahala, kowa ya sami damar faɗin ra'ayinsa kuma ya sa rai\nga abin da zuciyarsa ta saka masa,\nGanin cewa ya kamata a kafa hukumomi waɗanda za su kula da kiyayewa da hakkokin ‘yan-\nadam, ta hanyar girka dokoki, domin kada tsananin iko da danniya su yi yawa har su kai\nmutane ga yin kara ko yin tawaye,\nGanin cewa ya kamata a ƙarfafa aminci tsakanin ƙasashe,\nGanin cewa a cikin usular (takardar sharuɗa) al'ummu, ƙasashen duniya sun sake nuna\namincewarsu da muhimman hakkokin ‘yan-adam, da mutuncinsu, da darajar da waɗannan\nhalittu suke da ita kuma a kan daidai-wa-daida ga namiji da mace, suka kuma ɗauki\nalkawalin yin ƙoƙari domin su kyautata wa ‘yan-adam jin daɗin rayuwa a cikin suna ƙara\nwalawa da ‘yancinsu,\nGanin cewa ƙasashen da Majalisar Ɗinkin Duniya ta ƙunsa sun ɗauki alkawalin cewa: tare\nda haɗin gwiwar Majalisar, za su tabbatar da abin da zai sa ko'ina a duniya a kiyaye da\ndukkan muhimman hakkokin ‘yan-adam da dukkan abubuwan da ‘yancinsu ya ƙunsa,\nGanin cewa muhimmin abin da zai sa a cika wannan alkawali shi ne, dukkan ƙasashen\nduniya su zamanto da huska ɗaya za su hangi waɗannan hakkokin ‘yan-adam da abubuwan da\n‘yancinsu ya ƙunsa,\nMajalisar Ɗinkin Duniya, a zaman taronta na gaba-ɗaya ta faɗi cewa:\nAbubuwan da wannan jawabi ya ƙunsa su zamanto gurin da dukkan al'ummu da ƙasashen\nduniya suka haɗu a kansa kuma suka yi ƙoƙarin cimma, domin kowane mutum da kowane\nsashen jama'a wanda yake da wannan jawabi a ka ko da wane lokaci, ya maida himma ta\nhanyar tsarin makarantu da tarbiyya domin a ƙarfafa kiyayewa da waɗannan hakkoki da\ndukkan abubuwan da ‘yancin ɗan-adam ya ƙunsa. Bayan haka a yi ƙoƙari ta hanyar ɗaukar\nmatakai waɗanda za a rika ingantawa lokaci zuwa lokaci, kuma waɗanda za su shafi ƙasa\nɗaya ko ƙasashe da yawa domin ko'ina a duniya jama'ar ƙasashen da Majalisar Ɗinkin\nDuniya ta ƙunsa da ta ƙasashen da ke ƙarƙashin mulkin waɗansu daga cikinsu ta karɓi\nwannan jawabi, ta kuma yi amfani da shi yadda ya kamata.\nMataki na farko (1)\nSu dai ‘yan-adam, ana haifuwarsu ne duka ‘yantattu, kuma kowannensu na da mutunci da\nhakkoki daidai da na kowa. Suna da hankali da tunani, saboda haka duk abin da za su\naikata wa juna, ya kamata su yi shi a cikin ‘yan-uwanci.\nMataki na biyu (2)"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "eb84e125b695b2e64b006cc4edb5c9b4",
            "Index": 1,
            "Label": "2",
            "Size": [
                595.0,
                842.0
            ],
            "Text": "Kowane mutum na da hujjar cin moriyar dukkan abubuwan da ‘yanci ya ƙunsa da dukkan\nhakkokin da aka bayyana a cikin wannan jawabi ba tare da bambanci ko kaɗan ba, ko na\nlaunin fata, ko na zama mace wala namiji, ko na harshe, ko na addini, ko na ra'ayin\nsiyasa, ko kuma bambancin ra'ayin da ya shafi ƙasarsu, ko na zaman jama'a, ko na\narziki, ko na haifuwa, ko na wani hali daban.\nBayan haka, ba za a gwada wa mutum wani bambanci ba saboda matsayin ƙasarsu ko yankinsu\na fannin siyasa ko na hukunce-hukuncen shari'a ko a huskar ƙasashen duniya, ko da kuwa\nƙasar mai mulkin-kai ce, ko tana ƙarƙashin mulkin wata ƙasa, ko ba ta da cikakken\nmulkin-kai, ko da wani abin da ya rage mata mulki.\nMataki na uku (3)\nKowane mutum na da hakkin rayuwa, da zamantowa cikin ‘yanci da samun a kiyaye\nhalittarsa.\nMataki na huɗu (4)\nBa ɗan-adam wanda za a sa bauta, kuma doka ta hana bauta da fataucin bayi ta kowane\nhali.\nMataki na biyar (5)\nBa wanda za a yi wa azaba, ko a yi masa hukunci ko horo wanda bai dace da ɗan-adam ba,\nko wanda zai ƙasƙanta shi.\nMataki na shida (6)\nKowane mutum na da hakkin a ko'ina a san da darajar halittarsa a huskar doka.\nMataki na bakwai (7)\nKowa daidai yake da kowa a gaban doka, kuma kowa na da hakkin doka ta yi masa kariya ba\ntare da nuna bambanci ba. Kowane ɗan-adam kamar kowa, na da hakkin a yi masa kariya\ngame da duk wani bambancin da zai saba wa matakan da ke cikin wannan jawabi, da kuma\nkariya game da duk wata manaƙisa ta sa shi nuna irin wannan bambanci.\nMataki na takwas (8)\nKowane mutum, idan ya ga za’a aikata abin da zai hana shi cin moriyar hakkokinsa\nwaɗanda tsarin mulki ko dokar ƙasa ta tanada masa, yana da hakkin ya kai ƙara a gaban\nhukumar ƙasarsu wadda ke da mukamin yanke hukunci game da irin wannan laifi.\nMataki na tara (9)\nBa wanda za’a tsare ko a ɗaure shi, ko kuma a sa shi gudun-hijira ba gaira ba saba.\nMataki na goma (10)\nKowane mutum na da hakki a zaman daidai da kowa, na kotu adali kuma mai zaman kansa\nwanda aka kai ƙararsa a gabansa ya saurari maganar mutumin a cikin adalci kuma a gaban\nidon jama'a, domin kotun nan ne zai ƙayyade masa hakkokinsa da nauyin da ya rataya a\nwuyansa, ko ya tabbatar da dalilin da ya sa doka ta tuhume shi da laifi kuma za a yi\nmasa hukunci.\nMataki na goma sha ɗaya (11)"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d589b5b2391a673b4d0ed58a06f4f3ae",
            "Index": 2,
            "Label": "3",
            "Size": [
                595.0,
                842.0
            ],
            "Text": "Duk mutumin da aka tuhuma da aikata wani laifi, zai kasance da matsayin mara-laifi sai\nbayan an yi masa shari'a a gaban idon jama'a wadda ta nuna cewa ya taka doka, ya\nzamanto kuma a lokacin shari'ar an tabbatar masa da kariya wadda za ta kasance\nmaceciyarsa.\nBa wanda za a ɗaure saboda ya aikata kuskure ko wani abu wanda dokar ƙasa ko ta\nƙasashen duniya ba ta maida laifi ba a lokacin da ya aikata shi, ko da daga baya ya\nzama babban laifi. Haka kuma, ba za a yi wa mutum hukunci fiye da yadda dokar da ke ci\na lokacin da ya aikata laifin ta ƙayyade game da wannan laifi ba, ko da daga baya an\nsake ta.\nMataki na goma sha biyu (12)\nBa wanda wani zai shiga sha'aninsa na rayuwa, ko na iyali, ko na mahalli, ko na wasiƙu\nba tare da yardarsa ba, ko kuma a ci masa mutunci ko ɓata masa suna. Kowa na da hakkin\ndoka ta yi masa kariya game da irin waɗannan abubuwa.\nMataki na goma sha uku (13)\nKowane mutum na da hakkin yin kai-da-kawowa cikin ‘yanci, ya ma zauna wurin da yake so\na cikin wata ƙasa.\nKowane mutum na da hakkin ya fita daga kowace ƙasa, har da ƙasarsu kuma yana da hakkin\nkomowa ƙasarsu.\nMataki na goma sha huɗu (14)\nIdan azaba ta kai wa mutum karo, yana da hakkin ya tambayi waɗansu ƙasashe gudun-hijira\nkuma ya same shi da matsayin ɗan gudun-hijiran da doka ta hana a taɓa.\nMutumin ba zai iya yin amfani da wannan hakki ba idan ana nemansa bayan an tabbata ya\naikata babban laifi irin wanda doka ta hana ko wanda ya saɓa wa manufar Majalisar\nƊinkin Duniya da ƙa'idodinta.\nMataki na goma sha biyar (15)\nKowane mutum na da hakkin kasancewa ɗan wata ƙasa.\nBa wanda za a tuɓe wa rigarsa ta ɗan-ƙasa ba tare da cikakken dalili ba, ko a hana masa\nyin amfani da hakkinsa na sake ƙasa idan ya ga dama.\nMataki na goma sha shida (16)\nIdan mace da namiji sun isa aure, suna da hakkin su auri juna su yi iyali, kuma za a yi\nauren ba tare da an rage wa waninsu darajarsa ta ɗan-adam ba saboda launin fatarsa ko\ndon yana ɗan wata ƙasa ko kuma don addininsa. Kuma za su kasance da hakkoki na namiji\ndaidai da na mace a game da wannan aure, a cikin zaman auren ko a lokacin rabuwa idan\nta faru.\nBa za a ɗaura auren ba sai kowane daga cikin angwayen ya bada yardarsa cikin ‘yanci.\nShi dai iyali shi ne muhimmin tushen jama'a, saboda haka ya kamata jama'a da hukuma su\nkiyaye shi.\nMataki na goma sha bakwai (17)\nKowane mutum, ko shi ɗaya ko a cikin tarayya, yana da hakkin ya mallaki dukiya."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "5c3af5d0fd843393ee2f39a3dfcdfc55",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ba wanda za a ƙwace wa dukiyarsa ba tare da cikakken dalili ba.\nMataki na goma sha takwas (18)\nKowane mutum na da hakkin ya sami ‘yancin yin tunani da na sanin ya kamata da na bin\naddini; saboda haka yana da ‘yancin sake addini ko ra'ayin da ya bada gaskiya gare\nshi, da kuma ‘yancin nuna addininsa ko ra'ayinsa, shi ɗaya ko a cikin taro kuma a fili\nko a ɓoye ta hanyar koyarwa ko yin ibada, ko bauta wa abin da ya bada gaskiya gare shi\nda yin abubuwan da abin da yake bauta wa ɗin ya nuna masa.\nMataki na goma sha tara (19)\nKowane ɗan-adam na da hakkin ya sami ‘yancin kasancewa da ra'ayin kansa da ‘yancin\nfaɗar ra'ayin nasa; saboda haka yana da hakkin ya sami ‘yancin kauda duk wani tsoro\ngame da ra'ayoyinsa, da ‘yancin neman labaru da sababbin ra'ayoyi, ya same su kuma ya\nbaza su duk inda yake so ba tare da sanin iyaka ba, kuma ta kowace hanya.\nMataki na ashirin (20)\nKowane mutum na da hakkin ya sami ‘yancin yin taro da kafa ƙungiyoyi tare da\nmakamantansa muddin dai ƙungiyoyin na zaman lafiya ne.\nBa wanda za a tilasta wa shiga wata ƙungiya.\nMataki na ashirin da ɗaya (21)\nKowane mutum na da hakkin kasancewa a cikin ja-gorancin harkokin jama'a na ƙasarsu, ko\nshi da kansa ko ta hanyar aika wakilansa waɗanda ya zaba cikin ‘yanci.\nKowane mutum na da hakki a cikin sharaɗin daidai-wa-daida ya sami halin a ɗaukaka shi\nya kama ragamar tafiyar da waɗansu ayyukan ƙasarsu na kula da harkokin jama'a.\nYadda al'umma ke so ne mahakunta za su tafiyar da mulkin kasa; za a san buƙatar al'umma\ngame da mulki ta hanyar gudanar da zabe kan gaskiya lokaci zuwa lokaci, inda dukkan\n‘yan-ƙasa a zaman daidai-wa-daida muddin dai suna cikin sharaɗi, su sami damar zartar\nda zaben kuma cikin an yi jefa ƙuri'a a asirce ko ta wata hanya mai kama da haka, domin\na tabbatar cewa kowa ya yi zabe cikin ‘yanci.\nMataki na ashirin da biyu (22)\nKowane mutum, a matsayinsa na kasancewa ɗaya daga cikin halittun da jama'a ta ƙunsa,\nyana da hakkin a tabbatar masa da jin daɗin rayuwa ma'anar tabbatar wa ɗan-adam da jin\nɗadin rayuwa shi ne: dangance da tsarin kowace ƙasa da halin da take da shi, kowane\ntaliki, da ƙoƙarin ƙasarsu da taimakon ƙasashen duniya, ya ci moriyar hakkokinsa na\nsamun biyan buƙatunsa game da tattalin arziki, da jin dadin jama'a, da al'adu, domin\nwaɗannan abubuwa ne ke tabbatar masa da mutunci kuma suke ɗaukaka darajar halittarsa\ncikin walawa.\nMataki na ashirin da uku (23)\nKowane mutum na da hakkin ya sami aiki, da ‘yancin ya zabi aikin da yake so dangance\nda ƙwarewarsa, ya kuma yi aikin kamar kowa a cikin sharaɗi gwargwado, kuma yana da\nhakkin a kiyaye shi da rashin aiki.\nDukkan ‘yan-adam, ba tare da wani bambanci ba, suna da hakkin su sami kimar albashi\nda‘ya idan aiki ɗaya suke yi."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "798c3d638c42329f0060122c3f85d607",
            "Index": 4,
            "Label": "5",
            "Size": [
                595.0,
                842.0
            ],
            "Text": "Duk wanda ke aiki na da hakkin ya sami albashi gwargwadon guminsa, wanda zai biya masa\nbuƙatunsa na yau da kullum da shi da iyalinsa, kuma irin waɗanda suka kamaci ɗan-adam a\ncikin mutuncinsa. Bayan haka, idan akwai abubuwan da aka tsara don kyautata rayuwar\njama'a, ya sami yin amfani da su.\nKowane mutum na da hakkin ya kafa ƙungiyoyin kiyaye sharuɗan sana'arsa tare da\nmakamantansan, ko ya shiga wata ƙungiya mai irin wannan manufa domin ya tanadi abin da\nzai amfane shi.\nMataki na ashirin da huɗu (24)\nA game da aiki, kowane mutum na da hakkin ya sami hutu don ya shaƙata da musamman\nƙayyadadden wa'adin aiki yadda ba zai raunana masa ba, kuma yana da hakkin ya sami\ndogon hutu lokaci zuwa lokaci wanda a cikinsa zai kasance yana karɓar albashinsa.\nMataki na ashirin da biyar (25)\nKowane mutum na da hakkin ya sami isasshen halin da zai rayu da shi domin ya kiyaye\nlafiyarsa da shi da iyalinsa, da jin dadin rayuwarsu, ya kuma mallaki halin tabbatar\nmusu da abinci da tufafi da mahalli da magani daga likita da sauran abubuwan kyautata\nrayuwa waɗanda suke buƙata. Har ila yau yana da hakkin a sama masa abin da zai biya\nwaɗannan buƙatu da shi idan ya rasa aikinsa, ko yana rashin lafiya, ko wani musakanci\nya same shi, ko yana cikin gwaurancin mutuwa, ko tsufa, ko wata ta'adi ko wani hatsari\nya raba shi da dukiyar da ya tanada yake rayuwa da ita.\nYa kamata a yi wa mata masu ciki da yara ƙanana tattali da taimako na musamman. Kuma\ndukkan yara ne ya kamata su ci moriyar wannan tattali da taimako, ba waɗanda aka haifa\na cikin aure kadai ba.\nMataki na ashirin da shida (26)\nKowane mutum na da hakkin ya sami ilimi. Ya kamata ilimi ya zamanto ba na biya ba a\nƙalla a cikin azuzuwan farko, wato tushen ilimi. Tilas ne ga kowa ya yi karatu a cikin\nazuzuwan farko. Ya kamata a baza ilimin husaha da na koyon sana'a a ko'ina. Duk wanda\nƙwazonsa ya ba hali ya kamata a ba shi damar zuwa neman ilimin ƙoli ba tare da bambanci\nba.\nAbin nufi ga ilimi shi ne: ya sama wa ɗan-adam jin daɗin rayuwa da ƙarfafa kiyayewa da\nhakkokinsa da muhimman abubuwan da ‘yancinsa ya ƙunsa. Ya kamata ilimi ya kawo\nfahimtar juna da ragowa da aminci tsakanin ƙasashe da tsakanin ‘yan-adam, kome launin\nfatarsu da addinin da suke bi, ya kuma ƙarfafa ƙoƙarin da Majalisar Ɗinkin Duniya take\nyi domin a sami zaman lafiya da kwanciyar hankali a duniya.\nGame da neman ilimi, iyayen ne a gaba wajen hakkin faɗin irin tarbiyyar da za a yi wa\n‘ya‘yansu.\nMataki na ashirin da bakwai (27)\nKowane mutum na da hakkin bada gwargwadon gudummuwarsa cikin ‘yanci ga dukkan\nal'amurran al'adu na da'irarsa da cin moriyar abubuwan da ake ƙagowa don daɗaɗa rai, da\ntaimakawa ga ci-gaban kimiyya, haka kuma yana da hakkin ya yi amfani da hikimomin da\nda'irarsu ta tanada, da kyakkyawan sakamakon da aka samu daga kimiyya.\nKowa na da hakkin a yi masa kariya ta kowane hali, domin ya sami damar yin fara'a da\ncin amfanin abin da ya ƙirƙiro a fannin kimiyya ko na adabi ko na hikima."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7ce941233a8472e9a05b24a0dfbcb973",
            "Index": 5,
            "Label": "6",
            "Size": [
                595.0,
                842.0
            ],
            "Text": "Mataki na ashirin da takwas (28)\nKowa na da hakkin ganin an sami kyakkyawan shiri a cikin zaman jama'a da tsakanin\nƙasashen duniya domin hakkokin nan da dukkan abubuwan da ‘yanci ya ƙunsa waɗanda aka\nbayyana a cikin wannan jawabi su tabbata sosai.\nMataki na ashirin da tara (29)\nƊan-adam na da nauyin bauta wa da'irar da yake rayuwa a ciki a wuyansa, domin a nan\nkaɗai ne yake samun halin ƙarfafa darajarsa ta ɗan-adam cikin ‘yanci.\nKowa zai yi amfani matuƙa da hakkokinsa da abubuwan da ‘yancinsa ya ƙunsa ba tare da\nwata iyaka ba, sai fa wadda doka ta kafa musamman domin a cikin zaman jama'a wadda ta\nsan ma'anar dimukiraɗiyya, kowa ya san kuma ya kiyaye da hakkokin makamantansa da\nabubuwan da ‘yancinsu ya ƙunsa, kuma domin ɗa'a da kyakkyawan shirin jama'a da jin\ndaɗin rayuwa ga kowa su tabbata kamar yadda ya kamata.\nTa kowane hali ba za a iya yin amfani da waɗannan hakkoki da abubuwan da ‘yanci ya\nƙunsa ba a cikin saba wa manufar Majalisar Ɗinkin Duniya da ka'idodinta.\nMataki na talatin (30)\nBa wani mataki a cikin wannan jawabi, wanda wata ƙasa ko wata ƙungiya ko wani mutum zai\nyi amfani da shi, ya kwatanta cewa matakin ya ba shi ikon tafiyar da wata hidima, ko\naikata wani abu da nufin rushe waɗannan hakkoki da abubuwan da ‘yanci ya ƙunsa,\nwaɗanda aka bayyana a cikin wannan jawabi."
        }
    }
}
