{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468261,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Muhimmin Jawabin da Majalisar \u018ainkin Duniya ta bayyana game da Hakkokin \u01b3an\u2010adam a shekarar\n1948\nGabatarwa\nGanin cewa \u01b4anci da adalci da zaman lafiya ba za su girku a duniya ba, sai in an amince da\ncewa: dukkan \u01b4an\u2010adam suna da mutunci, kuma suna da hakkoki na kowa daidai da na kowa, wa\u0257anda\nba za a iya \u0199wace musu ba,\nGanin cewa ba abin da ya sa aka aikata abubuwa irin na lokacin jahiliyya wa\u0257anda ke tada\nhankalin duniya gaba\u2010\u0257aya, illa rashin sanin hakkokin \u0257an\u2010adam da rena su. Ganin kuma cewa an\nbayyana cewa: muhimmin gurin da \u01b4an\u2010adam suka sa gaba shi ne, bayan sun ku\u0253uta daga tsananin\niko da wahala, kowa ya sami damar fa\u0257in ra'ayinsa kuma ya sa rai ga abin da zuciyarsa ta saka\nmasa,\nGanin cewa ya kamata a kafa hukumomi wa\u0257anda za su kula da kiyayewa da hakkokin \u01b4an\u2010adam, ta\nhanyar girka dokoki, domin kada tsananin iko da danniya su yi yawa har su kai mutane ga yin\nkara ko yin tawaye,\nGanin cewa ya kamata a \u0199arfafa aminci tsakanin \u0199asashe,\nGanin cewa a cikin usular (takardar sharu\u0257a) al'ummu, \u0199asashen duniya sun sake nuna amincewarsu\nda muhimman hakkokin \u01b4an\u2010adam, da mutuncinsu, da darajar da wa\u0257annan halittu suke da ita kuma a\nkan daidai\u2010wa\u2010daida ga namiji da mace, suka kuma \u0257auki alkawalin yin \u0199o\u0199ari domin su kyautata\nwa \u01b4an\u2010adam jin da\u0257in rayuwa a cikin suna \u0199ara walawa da \u01b4ancinsu,\nGanin cewa \u0199asashen da Majalisar \u018ainkin Duniya ta \u0199unsa sun \u0257auki alkawalin cewa: tare da ha\u0257in\ngwiwar Majalisar, za su tabbatar da abin da zai sa ko'ina a duniya a kiyaye da dukkan muhimman\nhakkokin \u01b4an\u2010adam da dukkan abubuwan da \u01b4ancinsu ya \u0199unsa,\nGanin cewa muhimmin abin da zai sa a cika wannan alkawali shi ne, dukkan \u0199asashen duniya su\nzamanto da huska \u0257aya za su hangi wa\u0257annan hakkokin \u01b4an\u2010adam da abubuwan da \u01b4ancinsu ya \u0199unsa,\nMajalisar \u018ainkin Duniya, a zaman taronta na gaba\u2010\u0257aya ta fa\u0257i cewa:\nAbubuwan da wannan jawabi ya \u0199unsa su zamanto gurin da dukkan al'ummu da \u0199asashen duniya suka\nha\u0257u a kansa kuma suka yi \u0199o\u0199arin cimma, domin kowane mutum da kowane sashen jama'a wanda yake\nda wannan jawabi a ka ko da wane lokaci, ya maida himma ta hanyar tsarin makarantu da tarbiyya\ndomin a \u0199arfafa kiyayewa da wa\u0257annan hakkoki da dukkan abubuwan da \u01b4ancin \u0257an\u2010adam ya \u0199unsa.\nBayan haka a yi \u0199o\u0199ari ta hanyar \u0257aukar matakai wa\u0257anda za a rika ingantawa lokaci zuwa lokaci,\nkuma wa\u0257anda za su shafi \u0199asa \u0257aya ko \u0199asashe da yawa domin ko'ina a duniya jama'ar \u0199asashen da\nMajalisar \u018ainkin Duniya ta \u0199unsa da ta \u0199asashen da ke \u0199ar\u0199ashin mulkin wa\u0257ansu daga cikinsu ta\nkar\u0253i wannan jawabi, ta kuma yi amfani da shi yadda ya kamata.\nMataki na farko (1)\nSu dai \u01b4an\u2010adam, ana haifuwarsu ne duka \u01b4antattu, kuma kowannensu na da mutunci da hakkoki\ndaidai da na kowa. Suna da hankali da tunani, saboda haka duk abin da za su aikata wa juna, ya\nkamata su yi shi a cikin \u01b4an\u2010uwanci.\nMataki na biyu (2)\nKowane mutum na da hujjar cin moriyar dukkan abubuwan da \u01b4anci ya \u0199unsa da dukkan hakkokin da\naka bayyana a cikin wannan jawabi ba tare da bambanci ko ka\u0257an ba, ko na launin fata, ko na\nzama mace wala namiji, ko na harshe, ko na addini, ko na ra'ayin siyasa, ko kuma bambancin\nra'ayin da ya shafi \u0199asarsu, ko na zaman jama'a, ko na arziki, ko na haifuwa, ko na wani hali\ndaban.\nBayan haka, ba za a gwada wa mutum wani bambanci ba saboda matsayin \u0199asarsu ko yankinsu a\nfannin siyasa ko na hukunce\u2010hukuncen shari'a ko a huskar \u0199asashen duniya, ko da kuwa \u0199asar mai\nmulkin\u2010kai ce, ko tana \u0199ar\u0199ashin mulkin wata \u0199asa, ko ba ta da cikakken mulkin\u2010kai, ko da wani\nabin da ya rage mata mulki.\nMataki na uku (3)\nKowane mutum na da hakkin rayuwa, da zamantowa cikin \u01b4anci da samun a kiyaye halittarsa.\nMataki na hu\u0257u (4)\nBa \u0257an\u2010adam wanda za a sa bauta, kuma doka ta hana bauta da fataucin bayi ta kowane hali.\nMataki na biyar (5)\nBa wanda za a yi wa azaba, ko a yi masa hukunci ko horo wanda bai dace da \u0257an\u2010adam ba, ko wanda",
            "Image": "437b4bc67855cc33301d206d8e38b37d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "zai \u0199as\u0199anta shi.\nMataki na shida (6)\nKowane mutum na da hakkin a ko'ina a san da darajar halittarsa a huskar doka.\nMataki na bakwai (7)\nKowa daidai yake da kowa a gaban doka, kuma kowa na da hakkin doka ta yi masa kariya ba tare da\nnuna bambanci ba. Kowane \u0257an\u2010adam kamar kowa, na da hakkin a yi masa kariya game da duk wani\nbambancin da zai saba wa matakan da ke cikin wannan jawabi, da kuma kariya game da duk wata\nmana\u0199isa ta sa shi nuna irin wannan bambanci.\nMataki na takwas (8)\nKowane mutum, idan ya ga za\u2019a aikata abin da zai hana shi cin moriyar hakkokinsa wa\u0257anda tsarin\nmulki ko dokar \u0199asa ta tanada masa, yana da hakkin ya kai \u0199ara a gaban hukumar \u0199asarsu wadda ke\nda mukamin yanke hukunci game da irin wannan laifi.\nMataki na tara (9)\nBa wanda za\u2019a tsare ko a \u0257aure shi, ko kuma a sa shi gudun\u2010hijira ba gaira ba saba.\nMataki na goma (10)\nKowane mutum na da hakki\nkai \u0199ararsa a gabansa ya\nkotun nan ne zai \u0199ayyade\ndalilin da ya sa doka ta\na zaman daidai da kowa, na kotu adali kuma mai zaman kansa wanda aka\nsaurari maganar mutumin a cikin adalci kuma a gaban idon jama'a, domin\nmasa hakkokinsa da nauyin da ya rataya a wuyansa, ko ya tabbatar da\ntuhume shi da laifi kuma za a yi masa hukunci.\nMataki na goma sha \u0257aya (11)\nDuk mutumin da aka tuhuma da aikata wani laifi, zai kasance da matsayin mara\u2010laifi sai bayan an\nyi masa shari'a a gaban idon jama'a wadda ta nuna cewa ya taka doka, ya zamanto kuma a lokacin\nshari'ar an tabbatar masa da kariya wadda za ta kasance maceciyarsa.\nBa wanda za a \u0257aure saboda ya aikata kuskure ko wani abu wanda dokar \u0199asa ko ta \u0199asashen duniya\nba ta maida laifi ba a lokacin da ya aikata shi, ko da daga baya ya zama babban laifi. Haka\nkuma, ba za a yi wa mutum hukunci fiye da yadda dokar da ke ci a lokacin da ya aikata laifin ta\n\u0199ayyade game da wannan laifi ba, ko da daga baya an sake ta.\nMataki na goma sha biyu (12)\nBa wanda wani zai shiga sha'aninsa na rayuwa, ko na iyali, ko na mahalli, ko na wasi\u0199u ba tare\nda yardarsa ba, ko kuma a ci masa mutunci ko \u0253ata masa suna. Kowa na da hakkin doka ta yi masa\nkariya game da irin wa\u0257annan abubuwa.\nMataki na goma sha uku (13)\nKowane mutum na da hakkin yin kai\u2010da\u2010kawowa cikin \u01b4anci, ya ma zauna wurin da yake so a cikin\nwata \u0199asa.\nKowane mutum na da hakkin ya fita daga kowace \u0199asa, har da \u0199asarsu kuma yana da hakkin komowa\n\u0199asarsu.\nMataki na goma sha hu\u0257u (14)\nIdan azaba ta kai wa mutum karo, yana da hakkin ya tambayi wa\u0257ansu \u0199asashe gudun\u2010hijira kuma ya\nsame shi da matsayin \u0257an gudun\u2010hijiran da doka ta hana a ta\u0253a.\nMutumin ba zai iya yin amfani da wannan hakki ba idan ana nemansa bayan an tabbata ya aikata\nbabban laifi irin wanda doka ta hana ko wanda ya sa\u0253a wa manufar Majalisar \u018ainkin Duniya da\n\u0199a'idodinta.\nMataki na goma sha biyar (15)\nKowane mutum na da hakkin kasancewa \u0257an wata \u0199asa.\nBa wanda za a tu\u0253e wa rigarsa ta \u0257an\u2010\u0199asa ba tare da cikakken dalili ba, ko a hana masa yin\namfani da hakkinsa na sake \u0199asa idan ya ga dama.\nMataki na goma sha shida (16)\nIdan mace da namiji sun isa aure, suna da hakkin su auri juna su yi iyali, kuma za a yi auren\nba tare da an rage wa waninsu darajarsa ta \u0257an\u2010adam ba saboda launin fatarsa ko don yana \u0257an",
            "Image": "def350018c8dd0749b90f4473b386829"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "wata \u0199asa ko kuma don addininsa. Kuma za su kasance da hakkoki na namiji daidai da na mace a\ngame da wannan aure, a cikin zaman auren ko a lokacin rabuwa idan ta faru.\nBa za a \u0257aura auren ba sai kowane daga cikin angwayen ya bada yardarsa cikin \u01b4anci.\nShi dai iyali shi ne muhimmin tushen jama'a, saboda haka ya kamata jama'a da hukuma su kiyaye\nshi.\nMataki na goma sha bakwai (17)\nKowane mutum, ko shi \u0257aya ko a cikin tarayya, yana da hakkin ya mallaki dukiya.\nBa wanda za a \u0199wace wa dukiyarsa ba tare da cikakken dalili ba.\nMataki na goma sha takwas (18)\nKowane mutum na da hakkin ya sami \u01b4ancin yin tunani da na sanin ya kamata da na bin addini;\nsaboda haka yana da \u01b4ancin sake addini ko ra'ayin da ya bada gaskiya gare shi, da kuma \u01b4ancin\nnuna addininsa ko ra'ayinsa, shi \u0257aya ko a cikin taro kuma a fili ko a \u0253oye ta hanyar koyarwa\nko yin ibada, ko bauta wa abin da ya bada gaskiya gare shi da yin abubuwan da abin da yake\nbauta wa \u0257in ya nuna masa.\nMataki na goma sha tara (19)\nKowane \u0257an\u2010adam na da hakkin ya sami \u01b4ancin kasancewa da ra'ayin kansa da \u01b4ancin fa\u0257ar ra'ayin\nnasa; saboda haka yana da hakkin ya sami \u01b4ancin kauda duk wani tsoro game da ra'ayoyinsa, da\n\u01b4ancin neman labaru da sababbin ra'ayoyi, ya same su kuma ya baza su duk inda yake so ba tare\nda sanin iyaka ba, kuma ta kowace hanya.\nMataki na ashirin (20)\nKowane mutum na da hakkin ya sami \u01b4ancin yin taro da kafa \u0199ungiyoyi tare da makamantansa muddin\ndai \u0199ungiyoyin na zaman lafiya ne.\nBa wanda za a tilasta wa shiga wata \u0199ungiya.\nMataki na ashirin da \u0257aya (21)\nKowane mutum na da hakkin kasancewa a cikin ja\u2010gorancin harkokin jama'a na \u0199asarsu, ko shi da\nkansa ko ta hanyar aika wakilansa wa\u0257anda ya zaba cikin \u01b4anci.\nKowane mutum na da hakki a cikin shara\u0257in daidai\u2010wa\u2010daida ya sami halin a \u0257aukaka shi ya kama\nragamar tafiyar da wa\u0257ansu ayyukan \u0199asarsu na kula da harkokin jama'a.\nYadda al'umma ke so ne mahakunta za su tafiyar da mulkin kasa; za a san bu\u0199atar al'umma game da\nmulki ta hanyar gudanar da zabe kan gaskiya lokaci zuwa lokaci, inda dukkan \u01b4an\u2010\u0199asa a zaman\ndaidai\u2010wa\u2010daida muddin dai suna cikin shara\u0257i, su sami damar zartar da zaben kuma cikin an yi\njefa \u0199uri'a a asirce ko ta wata hanya mai kama da haka, domin a tabbatar cewa kowa ya yi zabe\ncikin \u01b4anci.\nMataki na ashirin da biyu (22)\nKowane mutum, a matsayinsa na kasancewa \u0257aya daga cikin halittun da jama'a ta \u0199unsa, yana da\nhakkin a tabbatar masa da jin da\u0257in rayuwa ma'anar tabbatar wa \u0257an\u2010adam da jin \u0257adin rayuwa shi\nne: dangance da tsarin kowace \u0199asa da halin da take da shi, kowane taliki, da \u0199o\u0199arin \u0199asarsu\nda taimakon \u0199asashen duniya, ya ci moriyar hakkokinsa na samun biyan bu\u0199atunsa game da tattalin\narziki, da jin dadin jama'a, da al'adu, domin wa\u0257annan abubuwa ne ke tabbatar masa da mutunci\nkuma suke \u0257aukaka darajar halittarsa cikin walawa.\nMataki na ashirin da uku (23)\nKowane mutum na da hakkin ya sami aiki, da \u01b4ancin ya zabi aikin da yake so dangance da\n\u0199warewarsa, ya kuma yi aikin kamar kowa a cikin shara\u0257i gwargwado, kuma yana da hakkin a kiyaye\nshi da rashin aiki.\nDukkan \u01b4an\u2010adam, ba tare da wani bambanci ba, suna da hakkin su sami kimar albashi da\u01b4a idan\naiki \u0257aya suke yi.\nDuk wanda ke aiki na da hakkin ya sami albashi gwargwadon guminsa, wanda zai biya masa\nbu\u0199atunsa na yau da kullum da shi da iyalinsa, kuma irin wa\u0257anda suka kamaci \u0257an\u2010adam a cikin\nmutuncinsa. Bayan haka, idan akwai abubuwan da aka tsara don kyautata rayuwar jama'a, ya sami\nyin amfani da su.\nKowane mutum na da hakkin ya kafa \u0199ungiyoyin kiyaye sharu\u0257an sana'arsa tare da makamantansan,\nko ya shiga wata \u0199ungiya mai irin wannan manufa domin ya tanadi abin da zai amfane shi.",
            "Image": "d1673c34b0049f8b66627c183000d002"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mataki na ashirin da hu\u0257u (24)\nA game da aiki, kowane mutum na da hakkin ya sami hutu don ya sha\u0199ata da musamman \u0199ayyadadden\nwa'adin aiki yadda ba zai raunana masa ba, kuma yana da hakkin ya sami dogon hutu lokaci zuwa\nlokaci wanda a cikinsa zai kasance yana kar\u0253ar albashinsa.\nMataki na ashirin da biyar (25)\nKowane mutum na da hakkin ya sami isasshen halin da zai rayu da shi domin ya kiyaye lafiyarsa\nda shi da iyalinsa, da jin dadin rayuwarsu, ya kuma mallaki halin tabbatar musu da abinci da\ntufafi da mahalli da magani daga likita da sauran abubuwan kyautata rayuwa wa\u0257anda suke bu\u0199ata.\nHar ila yau yana da hakkin a sama masa abin da zai biya wa\u0257annan bu\u0199atu da shi idan ya rasa\naikinsa, ko yana rashin lafiya, ko wani musakanci ya same shi, ko yana cikin gwaurancin mutuwa,\nko tsufa, ko wata ta'adi ko wani hatsari ya raba shi da dukiyar da ya tanada yake rayuwa da\nita.\nYa kamata a yi wa mata masu ciki da yara \u0199anana tattali da taimako na musamman. Kuma dukkan\nyara ne ya kamata su ci moriyar wannan tattali da taimako, ba wa\u0257anda aka haifa a cikin aure\nkadai ba.\nMataki na ashirin da shida (26)\nKowane mutum na da hakkin ya sami ilimi. Ya kamata ilimi ya zamanto ba na biya ba a \u0199alla a\ncikin azuzuwan farko, wato tushen ilimi. Tilas ne ga kowa ya yi karatu a cikin azuzuwan farko.\nYa kamata a baza ilimin husaha da na koyon sana'a a ko'ina. Duk wanda \u0199wazonsa ya ba hali ya\nkamata a ba shi damar zuwa neman ilimin \u0199oli ba tare da bambanci ba.\nAbin nufi ga ilimi shi ne: ya sama wa \u0257an\u2010adam jin da\u0257in rayuwa da \u0199arfafa kiyayewa da\nhakkokinsa da muhimman abubuwan da \u01b4ancinsa ya \u0199unsa. Ya kamata ilimi ya kawo fahimtar juna da\nragowa da aminci tsakanin \u0199asashe da tsakanin \u01b4an\u2010adam, kome launin fatarsu da addinin da suke\nbi, ya kuma \u0199arfafa \u0199o\u0199arin da Majalisar \u018ainkin Duniya take yi domin a sami zaman lafiya da\nkwanciyar hankali a duniya.\nGame da neman ilimi, iyayen ne a gaba wajen hakkin fa\u0257in irin tarbiyyar da za a yi wa \u01b4a\u01b4ansu.\nMataki na ashirin da bakwai (27)\nKowane mutum na da hakkin bada gwargwadon gudummuwarsa cikin \u01b4anci ga dukkan al'amurran al'adu\nna da'irarsa da cin moriyar abubuwan da ake \u0199agowa don da\u0257a\u0257a rai, da taimakawa ga ci\u2010gaban\nkimiyya, haka kuma yana da hakkin ya yi amfani da hikimomin da da'irarsu ta tanada, da\nkyakkyawan sakamakon da aka samu daga kimiyya.\nKowa na da hakkin a yi masa kariya ta kowane hali, domin ya sami damar yin fara'a da cin\namfanin abin da ya \u0199ir\u0199iro a fannin kimiyya ko na adabi ko na hikima.\nMataki na ashirin da takwas (28)\nKowa na da hakkin ganin an sami kyakkyawan shiri a cikin zaman jama'a da tsakanin \u0199asashen\nduniya domin hakkokin nan da dukkan abubuwan da \u01b4anci ya \u0199unsa wa\u0257anda aka bayyana a cikin\nwannan jawabi su tabbata sosai.\nMataki na ashirin da tara (29)\n\u018aan\u2010adam na da nauyin bauta wa da'irar da yake rayuwa a ciki a wuyansa, domin a nan ka\u0257ai ne\nyake samun halin \u0199arfafa darajarsa ta \u0257an\u2010adam cikin \u01b4anci.\nKowa zai yi amfani matu\u0199a da hakkokinsa da abubuwan da \u01b4ancinsa ya \u0199unsa ba tare da wata iyaka\nba, sai fa wadda doka ta kafa musamman domin a cikin zaman jama'a wadda ta san ma'anar\ndimukira\u0257iyya, kowa ya san kuma ya kiyaye da hakkokin makamantansa da abubuwan da \u01b4ancinsu ya\n\u0199unsa, kuma domin \u0257a'a da kyakkyawan shirin jama'a da jin da\u0257in rayuwa ga kowa su tabbata kamar\nyadda ya kamata.\nTa kowane hali ba za a iya yin amfani da wa\u0257annan hakkoki da abubuwan da \u01b4anci ya \u0199unsa ba a\ncikin saba wa manufar Majalisar \u018ainkin Duniya da ka'idodinta.\nMataki na talatin (30)\nBa wani mataki a cikin wannan jawabi, wanda wata \u0199asa ko wata \u0199ungiya ko wani mutum zai yi\namfani da shi, ya kwatanta cewa matakin ya ba shi ikon tafiyar da wata hidima, ko aikata wani\nabu da nufin rushe wa\u0257annan hakkoki da abubuwan da \u01b4anci ya \u0199unsa, wa\u0257anda aka bayyana a cikin\nwannan jawabi.",
            "Image": "bcdd62288edffaf7a97221d61807a69a"
        }
    }
}
