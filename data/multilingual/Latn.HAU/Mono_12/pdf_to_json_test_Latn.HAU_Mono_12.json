{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468261,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Muhimmin Jawabin da Majalisar Ɗinkin Duniya ta bayyana game da Hakkokin Ƴan‐adam a shekarar\n1948\nGabatarwa\nGanin cewa ƴanci da adalci da zaman lafiya ba za su girku a duniya ba, sai in an amince da\ncewa: dukkan ƴan‐adam suna da mutunci, kuma suna da hakkoki na kowa daidai da na kowa, waɗanda\nba za a iya ƙwace musu ba,\nGanin cewa ba abin da ya sa aka aikata abubuwa irin na lokacin jahiliyya waɗanda ke tada\nhankalin duniya gaba‐ɗaya, illa rashin sanin hakkokin ɗan‐adam da rena su. Ganin kuma cewa an\nbayyana cewa: muhimmin gurin da ƴan‐adam suka sa gaba shi ne, bayan sun kuɓuta daga tsananin\niko da wahala, kowa ya sami damar faɗin ra'ayinsa kuma ya sa rai ga abin da zuciyarsa ta saka\nmasa,\nGanin cewa ya kamata a kafa hukumomi waɗanda za su kula da kiyayewa da hakkokin ƴan‐adam, ta\nhanyar girka dokoki, domin kada tsananin iko da danniya su yi yawa har su kai mutane ga yin\nkara ko yin tawaye,\nGanin cewa ya kamata a ƙarfafa aminci tsakanin ƙasashe,\nGanin cewa a cikin usular (takardar sharuɗa) al'ummu, ƙasashen duniya sun sake nuna amincewarsu\nda muhimman hakkokin ƴan‐adam, da mutuncinsu, da darajar da waɗannan halittu suke da ita kuma a\nkan daidai‐wa‐daida ga namiji da mace, suka kuma ɗauki alkawalin yin ƙoƙari domin su kyautata\nwa ƴan‐adam jin daɗin rayuwa a cikin suna ƙara walawa da ƴancinsu,\nGanin cewa ƙasashen da Majalisar Ɗinkin Duniya ta ƙunsa sun ɗauki alkawalin cewa: tare da haɗin\ngwiwar Majalisar, za su tabbatar da abin da zai sa ko'ina a duniya a kiyaye da dukkan muhimman\nhakkokin ƴan‐adam da dukkan abubuwan da ƴancinsu ya ƙunsa,\nGanin cewa muhimmin abin da zai sa a cika wannan alkawali shi ne, dukkan ƙasashen duniya su\nzamanto da huska ɗaya za su hangi waɗannan hakkokin ƴan‐adam da abubuwan da ƴancinsu ya ƙunsa,\nMajalisar Ɗinkin Duniya, a zaman taronta na gaba‐ɗaya ta faɗi cewa:\nAbubuwan da wannan jawabi ya ƙunsa su zamanto gurin da dukkan al'ummu da ƙasashen duniya suka\nhaɗu a kansa kuma suka yi ƙoƙarin cimma, domin kowane mutum da kowane sashen jama'a wanda yake\nda wannan jawabi a ka ko da wane lokaci, ya maida himma ta hanyar tsarin makarantu da tarbiyya\ndomin a ƙarfafa kiyayewa da waɗannan hakkoki da dukkan abubuwan da ƴancin ɗan‐adam ya ƙunsa.\nBayan haka a yi ƙoƙari ta hanyar ɗaukar matakai waɗanda za a rika ingantawa lokaci zuwa lokaci,\nkuma waɗanda za su shafi ƙasa ɗaya ko ƙasashe da yawa domin ko'ina a duniya jama'ar ƙasashen da\nMajalisar Ɗinkin Duniya ta ƙunsa da ta ƙasashen da ke ƙarƙashin mulkin waɗansu daga cikinsu ta\nkarɓi wannan jawabi, ta kuma yi amfani da shi yadda ya kamata.\nMataki na farko (1)\nSu dai ƴan‐adam, ana haifuwarsu ne duka ƴantattu, kuma kowannensu na da mutunci da hakkoki\ndaidai da na kowa. Suna da hankali da tunani, saboda haka duk abin da za su aikata wa juna, ya\nkamata su yi shi a cikin ƴan‐uwanci.\nMataki na biyu (2)\nKowane mutum na da hujjar cin moriyar dukkan abubuwan da ƴanci ya ƙunsa da dukkan hakkokin da\naka bayyana a cikin wannan jawabi ba tare da bambanci ko kaɗan ba, ko na launin fata, ko na\nzama mace wala namiji, ko na harshe, ko na addini, ko na ra'ayin siyasa, ko kuma bambancin\nra'ayin da ya shafi ƙasarsu, ko na zaman jama'a, ko na arziki, ko na haifuwa, ko na wani hali\ndaban.\nBayan haka, ba za a gwada wa mutum wani bambanci ba saboda matsayin ƙasarsu ko yankinsu a\nfannin siyasa ko na hukunce‐hukuncen shari'a ko a huskar ƙasashen duniya, ko da kuwa ƙasar mai\nmulkin‐kai ce, ko tana ƙarƙashin mulkin wata ƙasa, ko ba ta da cikakken mulkin‐kai, ko da wani\nabin da ya rage mata mulki.\nMataki na uku (3)\nKowane mutum na da hakkin rayuwa, da zamantowa cikin ƴanci da samun a kiyaye halittarsa.\nMataki na huɗu (4)\nBa ɗan‐adam wanda za a sa bauta, kuma doka ta hana bauta da fataucin bayi ta kowane hali.\nMataki na biyar (5)\nBa wanda za a yi wa azaba, ko a yi masa hukunci ko horo wanda bai dace da ɗan‐adam ba, ko wanda",
            "Image": "437b4bc67855cc33301d206d8e38b37d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "zai ƙasƙanta shi.\nMataki na shida (6)\nKowane mutum na da hakkin a ko'ina a san da darajar halittarsa a huskar doka.\nMataki na bakwai (7)\nKowa daidai yake da kowa a gaban doka, kuma kowa na da hakkin doka ta yi masa kariya ba tare da\nnuna bambanci ba. Kowane ɗan‐adam kamar kowa, na da hakkin a yi masa kariya game da duk wani\nbambancin da zai saba wa matakan da ke cikin wannan jawabi, da kuma kariya game da duk wata\nmanaƙisa ta sa shi nuna irin wannan bambanci.\nMataki na takwas (8)\nKowane mutum, idan ya ga za’a aikata abin da zai hana shi cin moriyar hakkokinsa waɗanda tsarin\nmulki ko dokar ƙasa ta tanada masa, yana da hakkin ya kai ƙara a gaban hukumar ƙasarsu wadda ke\nda mukamin yanke hukunci game da irin wannan laifi.\nMataki na tara (9)\nBa wanda za’a tsare ko a ɗaure shi, ko kuma a sa shi gudun‐hijira ba gaira ba saba.\nMataki na goma (10)\nKowane mutum na da hakki\nkai ƙararsa a gabansa ya\nkotun nan ne zai ƙayyade\ndalilin da ya sa doka ta\na zaman daidai da kowa, na kotu adali kuma mai zaman kansa wanda aka\nsaurari maganar mutumin a cikin adalci kuma a gaban idon jama'a, domin\nmasa hakkokinsa da nauyin da ya rataya a wuyansa, ko ya tabbatar da\ntuhume shi da laifi kuma za a yi masa hukunci.\nMataki na goma sha ɗaya (11)\nDuk mutumin da aka tuhuma da aikata wani laifi, zai kasance da matsayin mara‐laifi sai bayan an\nyi masa shari'a a gaban idon jama'a wadda ta nuna cewa ya taka doka, ya zamanto kuma a lokacin\nshari'ar an tabbatar masa da kariya wadda za ta kasance maceciyarsa.\nBa wanda za a ɗaure saboda ya aikata kuskure ko wani abu wanda dokar ƙasa ko ta ƙasashen duniya\nba ta maida laifi ba a lokacin da ya aikata shi, ko da daga baya ya zama babban laifi. Haka\nkuma, ba za a yi wa mutum hukunci fiye da yadda dokar da ke ci a lokacin da ya aikata laifin ta\nƙayyade game da wannan laifi ba, ko da daga baya an sake ta.\nMataki na goma sha biyu (12)\nBa wanda wani zai shiga sha'aninsa na rayuwa, ko na iyali, ko na mahalli, ko na wasiƙu ba tare\nda yardarsa ba, ko kuma a ci masa mutunci ko ɓata masa suna. Kowa na da hakkin doka ta yi masa\nkariya game da irin waɗannan abubuwa.\nMataki na goma sha uku (13)\nKowane mutum na da hakkin yin kai‐da‐kawowa cikin ƴanci, ya ma zauna wurin da yake so a cikin\nwata ƙasa.\nKowane mutum na da hakkin ya fita daga kowace ƙasa, har da ƙasarsu kuma yana da hakkin komowa\nƙasarsu.\nMataki na goma sha huɗu (14)\nIdan azaba ta kai wa mutum karo, yana da hakkin ya tambayi waɗansu ƙasashe gudun‐hijira kuma ya\nsame shi da matsayin ɗan gudun‐hijiran da doka ta hana a taɓa.\nMutumin ba zai iya yin amfani da wannan hakki ba idan ana nemansa bayan an tabbata ya aikata\nbabban laifi irin wanda doka ta hana ko wanda ya saɓa wa manufar Majalisar Ɗinkin Duniya da\nƙa'idodinta.\nMataki na goma sha biyar (15)\nKowane mutum na da hakkin kasancewa ɗan wata ƙasa.\nBa wanda za a tuɓe wa rigarsa ta ɗan‐ƙasa ba tare da cikakken dalili ba, ko a hana masa yin\namfani da hakkinsa na sake ƙasa idan ya ga dama.\nMataki na goma sha shida (16)\nIdan mace da namiji sun isa aure, suna da hakkin su auri juna su yi iyali, kuma za a yi auren\nba tare da an rage wa waninsu darajarsa ta ɗan‐adam ba saboda launin fatarsa ko don yana ɗan",
            "Image": "def350018c8dd0749b90f4473b386829"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "wata ƙasa ko kuma don addininsa. Kuma za su kasance da hakkoki na namiji daidai da na mace a\ngame da wannan aure, a cikin zaman auren ko a lokacin rabuwa idan ta faru.\nBa za a ɗaura auren ba sai kowane daga cikin angwayen ya bada yardarsa cikin ƴanci.\nShi dai iyali shi ne muhimmin tushen jama'a, saboda haka ya kamata jama'a da hukuma su kiyaye\nshi.\nMataki na goma sha bakwai (17)\nKowane mutum, ko shi ɗaya ko a cikin tarayya, yana da hakkin ya mallaki dukiya.\nBa wanda za a ƙwace wa dukiyarsa ba tare da cikakken dalili ba.\nMataki na goma sha takwas (18)\nKowane mutum na da hakkin ya sami ƴancin yin tunani da na sanin ya kamata da na bin addini;\nsaboda haka yana da ƴancin sake addini ko ra'ayin da ya bada gaskiya gare shi, da kuma ƴancin\nnuna addininsa ko ra'ayinsa, shi ɗaya ko a cikin taro kuma a fili ko a ɓoye ta hanyar koyarwa\nko yin ibada, ko bauta wa abin da ya bada gaskiya gare shi da yin abubuwan da abin da yake\nbauta wa ɗin ya nuna masa.\nMataki na goma sha tara (19)\nKowane ɗan‐adam na da hakkin ya sami ƴancin kasancewa da ra'ayin kansa da ƴancin faɗar ra'ayin\nnasa; saboda haka yana da hakkin ya sami ƴancin kauda duk wani tsoro game da ra'ayoyinsa, da\nƴancin neman labaru da sababbin ra'ayoyi, ya same su kuma ya baza su duk inda yake so ba tare\nda sanin iyaka ba, kuma ta kowace hanya.\nMataki na ashirin (20)\nKowane mutum na da hakkin ya sami ƴancin yin taro da kafa ƙungiyoyi tare da makamantansa muddin\ndai ƙungiyoyin na zaman lafiya ne.\nBa wanda za a tilasta wa shiga wata ƙungiya.\nMataki na ashirin da ɗaya (21)\nKowane mutum na da hakkin kasancewa a cikin ja‐gorancin harkokin jama'a na ƙasarsu, ko shi da\nkansa ko ta hanyar aika wakilansa waɗanda ya zaba cikin ƴanci.\nKowane mutum na da hakki a cikin sharaɗin daidai‐wa‐daida ya sami halin a ɗaukaka shi ya kama\nragamar tafiyar da waɗansu ayyukan ƙasarsu na kula da harkokin jama'a.\nYadda al'umma ke so ne mahakunta za su tafiyar da mulkin kasa; za a san buƙatar al'umma game da\nmulki ta hanyar gudanar da zabe kan gaskiya lokaci zuwa lokaci, inda dukkan ƴan‐ƙasa a zaman\ndaidai‐wa‐daida muddin dai suna cikin sharaɗi, su sami damar zartar da zaben kuma cikin an yi\njefa ƙuri'a a asirce ko ta wata hanya mai kama da haka, domin a tabbatar cewa kowa ya yi zabe\ncikin ƴanci.\nMataki na ashirin da biyu (22)\nKowane mutum, a matsayinsa na kasancewa ɗaya daga cikin halittun da jama'a ta ƙunsa, yana da\nhakkin a tabbatar masa da jin daɗin rayuwa ma'anar tabbatar wa ɗan‐adam da jin ɗadin rayuwa shi\nne: dangance da tsarin kowace ƙasa da halin da take da shi, kowane taliki, da ƙoƙarin ƙasarsu\nda taimakon ƙasashen duniya, ya ci moriyar hakkokinsa na samun biyan buƙatunsa game da tattalin\narziki, da jin dadin jama'a, da al'adu, domin waɗannan abubuwa ne ke tabbatar masa da mutunci\nkuma suke ɗaukaka darajar halittarsa cikin walawa.\nMataki na ashirin da uku (23)\nKowane mutum na da hakkin ya sami aiki, da ƴancin ya zabi aikin da yake so dangance da\nƙwarewarsa, ya kuma yi aikin kamar kowa a cikin sharaɗi gwargwado, kuma yana da hakkin a kiyaye\nshi da rashin aiki.\nDukkan ƴan‐adam, ba tare da wani bambanci ba, suna da hakkin su sami kimar albashi daƴa idan\naiki ɗaya suke yi.\nDuk wanda ke aiki na da hakkin ya sami albashi gwargwadon guminsa, wanda zai biya masa\nbuƙatunsa na yau da kullum da shi da iyalinsa, kuma irin waɗanda suka kamaci ɗan‐adam a cikin\nmutuncinsa. Bayan haka, idan akwai abubuwan da aka tsara don kyautata rayuwar jama'a, ya sami\nyin amfani da su.\nKowane mutum na da hakkin ya kafa ƙungiyoyin kiyaye sharuɗan sana'arsa tare da makamantansan,\nko ya shiga wata ƙungiya mai irin wannan manufa domin ya tanadi abin da zai amfane shi.",
            "Image": "d1673c34b0049f8b66627c183000d002"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mataki na ashirin da huɗu (24)\nA game da aiki, kowane mutum na da hakkin ya sami hutu don ya shaƙata da musamman ƙayyadadden\nwa'adin aiki yadda ba zai raunana masa ba, kuma yana da hakkin ya sami dogon hutu lokaci zuwa\nlokaci wanda a cikinsa zai kasance yana karɓar albashinsa.\nMataki na ashirin da biyar (25)\nKowane mutum na da hakkin ya sami isasshen halin da zai rayu da shi domin ya kiyaye lafiyarsa\nda shi da iyalinsa, da jin dadin rayuwarsu, ya kuma mallaki halin tabbatar musu da abinci da\ntufafi da mahalli da magani daga likita da sauran abubuwan kyautata rayuwa waɗanda suke buƙata.\nHar ila yau yana da hakkin a sama masa abin da zai biya waɗannan buƙatu da shi idan ya rasa\naikinsa, ko yana rashin lafiya, ko wani musakanci ya same shi, ko yana cikin gwaurancin mutuwa,\nko tsufa, ko wata ta'adi ko wani hatsari ya raba shi da dukiyar da ya tanada yake rayuwa da\nita.\nYa kamata a yi wa mata masu ciki da yara ƙanana tattali da taimako na musamman. Kuma dukkan\nyara ne ya kamata su ci moriyar wannan tattali da taimako, ba waɗanda aka haifa a cikin aure\nkadai ba.\nMataki na ashirin da shida (26)\nKowane mutum na da hakkin ya sami ilimi. Ya kamata ilimi ya zamanto ba na biya ba a ƙalla a\ncikin azuzuwan farko, wato tushen ilimi. Tilas ne ga kowa ya yi karatu a cikin azuzuwan farko.\nYa kamata a baza ilimin husaha da na koyon sana'a a ko'ina. Duk wanda ƙwazonsa ya ba hali ya\nkamata a ba shi damar zuwa neman ilimin ƙoli ba tare da bambanci ba.\nAbin nufi ga ilimi shi ne: ya sama wa ɗan‐adam jin daɗin rayuwa da ƙarfafa kiyayewa da\nhakkokinsa da muhimman abubuwan da ƴancinsa ya ƙunsa. Ya kamata ilimi ya kawo fahimtar juna da\nragowa da aminci tsakanin ƙasashe da tsakanin ƴan‐adam, kome launin fatarsu da addinin da suke\nbi, ya kuma ƙarfafa ƙoƙarin da Majalisar Ɗinkin Duniya take yi domin a sami zaman lafiya da\nkwanciyar hankali a duniya.\nGame da neman ilimi, iyayen ne a gaba wajen hakkin faɗin irin tarbiyyar da za a yi wa ƴaƴansu.\nMataki na ashirin da bakwai (27)\nKowane mutum na da hakkin bada gwargwadon gudummuwarsa cikin ƴanci ga dukkan al'amurran al'adu\nna da'irarsa da cin moriyar abubuwan da ake ƙagowa don daɗaɗa rai, da taimakawa ga ci‐gaban\nkimiyya, haka kuma yana da hakkin ya yi amfani da hikimomin da da'irarsu ta tanada, da\nkyakkyawan sakamakon da aka samu daga kimiyya.\nKowa na da hakkin a yi masa kariya ta kowane hali, domin ya sami damar yin fara'a da cin\namfanin abin da ya ƙirƙiro a fannin kimiyya ko na adabi ko na hikima.\nMataki na ashirin da takwas (28)\nKowa na da hakkin ganin an sami kyakkyawan shiri a cikin zaman jama'a da tsakanin ƙasashen\nduniya domin hakkokin nan da dukkan abubuwan da ƴanci ya ƙunsa waɗanda aka bayyana a cikin\nwannan jawabi su tabbata sosai.\nMataki na ashirin da tara (29)\nƊan‐adam na da nauyin bauta wa da'irar da yake rayuwa a ciki a wuyansa, domin a nan kaɗai ne\nyake samun halin ƙarfafa darajarsa ta ɗan‐adam cikin ƴanci.\nKowa zai yi amfani matuƙa da hakkokinsa da abubuwan da ƴancinsa ya ƙunsa ba tare da wata iyaka\nba, sai fa wadda doka ta kafa musamman domin a cikin zaman jama'a wadda ta san ma'anar\ndimukiraɗiyya, kowa ya san kuma ya kiyaye da hakkokin makamantansa da abubuwan da ƴancinsu ya\nƙunsa, kuma domin ɗa'a da kyakkyawan shirin jama'a da jin daɗin rayuwa ga kowa su tabbata kamar\nyadda ya kamata.\nTa kowane hali ba za a iya yin amfani da waɗannan hakkoki da abubuwan da ƴanci ya ƙunsa ba a\ncikin saba wa manufar Majalisar Ɗinkin Duniya da ka'idodinta.\nMataki na talatin (30)\nBa wani mataki a cikin wannan jawabi, wanda wata ƙasa ko wata ƙungiya ko wani mutum zai yi\namfani da shi, ya kwatanta cewa matakin ya ba shi ikon tafiyar da wata hidima, ko aikata wani\nabu da nufin rushe waɗannan hakkoki da abubuwan da ƴanci ya ƙunsa, waɗanda aka bayyana a cikin\nwannan jawabi.",
            "Image": "bcdd62288edffaf7a97221d61807a69a"
        }
    }
}
