{
    "MetaData": {
        "Author": null,
        "Creation_Date": 1581468335,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "b44f9ac5147cea98869d3272141cc1ce",
            "Index": 0,
            "Label": "1",
            "Size": [
                595.0,
                842.0
            ],
            "Text": "Muhimmin Jawabin da Majalisar Ɗinkin Duniya ta bayyana game da Hakkokin Ƴan-\nadam a shekarar 1948\nGabatarwa\nGanin cewa ‘yanci da adalci da zaman lafiya ba za su girku a duniya ba, sai in an\namince da cewa: dukkan ‘yan-adam suna da mutunci, kuma suna da hakkoki na kowa\ndaidai da na kowa, waɗanda ba za a iya ƙwace musu ba,\nGanin cewa ba abin da ya sa aka aikata abubuwa irin na lokacin jahiliyya waɗanda ke\ntada hankalin duniya gaba-ɗaya, illa rashin sanin hakkokin ɗan-adam da rena su.\nGanin kuma cewa an bayyana cewa: muhimmin gurin da ‘yan-adam suka sa gaba shi\nne, bayan sun kuɓuta daga tsananin iko da wahala, kowa ya sami damar faɗin\nra'ayinsa kuma ya sa rai ga abin da zuciyarsa ta saka masa,\nGanin cewa ya kamata a kafa hukumomi waɗanda za su kula da kiyayewa da\nhakkokin ‘yan-adam, ta hanyar girka dokoki, domin kada tsananin iko da danniya su\nyi yawa har su kai mutane ga yin kara ko yin tawaye,\nGanin cewa ya kamata a ƙarfafa aminci tsakanin ƙasashe,\nGanin cewa a cikin usular (takardar sharuɗa) al'ummu, ƙasashen duniya sun sake\nnuna amincewarsu da muhimman hakkokin ‘yan-adam, da mutuncinsu, da darajar da\nwaɗannan halittu suke da ita kuma a kan daidai-wa-daida ga namiji da mace, suka\nkuma ɗauki alkawalin yin ƙoƙari domin su kyautata wa ‘yan-adam jin daɗin rayuwa a\ncikin suna ƙara walawa da ‘yancinsu,\nGanin cewa ƙasashen da Majalisar Ɗinkin Duniya ta ƙunsa sun ɗauki alkawalin cewa:\ntare da haɗin gwiwar Majalisar, za su tabbatar da abin da zai sa ko'ina a duniya a\nkiyaye da dukkan muhimman hakkokin ‘yan-adam da dukkan abubuwan da ‘yancinsu\nya ƙunsa,\nGanin cewa muhimmin abin da zai sa a cika wannan alkawali shi ne, dukkan\nƙasashen duniya su zamanto da huska ɗaya za su hangi waɗannan hakkokin ‘yan-\nadam da abubuwan da ‘yancinsu ya ƙunsa,\nMajalisar Ɗinkin Duniya, a zaman taronta na gaba-ɗaya ta faɗi cewa:\nAbubuwan da wannan jawabi ya ƙunsa su zamanto gurin da dukkan al'ummu da\nƙasashen duniya suka haɗu a kansa kuma suka yi ƙoƙarin cimma, domin kowane\nmutum da kowane sashen jama'a wanda yake da wannan jawabi a ka ko da wane\nlokaci, ya maida himma ta hanyar tsarin makarantu da tarbiyya domin a ƙarfafa\nkiyayewa da waɗannan hakkoki da dukkan abubuwan da ‘yancin ɗan-adam ya ƙunsa.\nBayan haka a yi ƙoƙari ta hanyar ɗaukar matakai waɗanda za a rika ingantawa lokaci\nzuwa lokaci, kuma waɗanda za su shafi ƙasa ɗaya ko ƙasashe da yawa domin ko'ina a\nduniya jama'ar ƙasashen da Majalisar Ɗinkin Duniya ta ƙunsa da ta ƙasashen da ke\nƙarƙashin mulkin waɗansu daga cikinsu ta karɓi wannan jawabi, ta kuma yi amfani\nda shi yadda ya kamata.\nMataki na farko (1)\nSu dai ‘yan-adam, ana haifuwarsu ne duka ‘yantattu, kuma kowannensu na da\nmutunci da hakkoki daidai da na kowa. Suna da hankali da tunani, saboda haka duk\nabin da za su aikata wa juna, ya kamata su yi shi a cikin ‘yan-uwanci."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "98d2bf771d30cac192bc06063db764b6",
            "Index": 1,
            "Label": "2",
            "Size": [
                595.0,
                842.0
            ],
            "Text": "Mataki na biyu (2)\nKowane mutum na da hujjar cin moriyar dukkan abubuwan da ‘yanci ya ƙunsa da\ndukkan hakkokin da aka bayyana a cikin wannan jawabi ba tare da bambanci ko\nkaɗan ba, ko na launin fata, ko na zama mace wala namiji, ko na harshe, ko na addini,\nko na ra'ayin siyasa, ko kuma bambancin ra'ayin da ya shafi ƙasarsu, ko na zaman\njama'a, ko na arziki, ko na haifuwa, ko na wani hali daban.\nBayan haka, ba za a gwada wa mutum wani bambanci ba saboda matsayin ƙasarsu ko\nyankinsu a fannin siyasa ko na hukunce-hukuncen shari'a ko a huskar ƙasashen\nduniya, ko da kuwa ƙasar mai mulkin-kai ce, ko tana ƙarƙashin mulkin wata ƙasa, ko\nba ta da cikakken mulkin-kai, ko da wani abin da ya rage mata mulki.\nMataki na uku (3)\nKowane mutum na da hakkin rayuwa, da zamantowa cikin ‘yanci da samun a kiyaye\nhalittarsa.\nMataki na huɗu (4)\nBa ɗan-adam wanda za a sa bauta, kuma doka ta hana bauta da fataucin bayi ta\nkowane hali.\nMataki na biyar (5)\nBa wanda za a yi wa azaba, ko a yi masa hukunci ko horo wanda bai dace da ɗan-\nadam ba, ko wanda zai ƙasƙanta shi.\nMataki na shida (6)\nKowane mutum na da hakkin a ko'ina a san da darajar halittarsa a huskar doka.\nMataki na bakwai (7)\nKowa daidai yake da kowa a gaban doka, kuma kowa na da hakkin doka ta yi masa\nkariya ba tare da nuna bambanci ba. Kowane ɗan-adam kamar kowa, na da hakkin a\nyi masa kariya game da duk wani bambancin da zai saba wa matakan da ke cikin\nwannan jawabi, da kuma kariya game da duk wata manaƙisa ta sa shi nuna irin\nwannan bambanci.\nMataki na takwas (8)\nKowane mutum, idan ya ga za’a aikata abin da zai hana shi cin moriyar hakkokinsa\nwaɗanda tsarin mulki ko dokar ƙasa ta tanada masa, yana da hakkin ya kai ƙara a\ngaban hukumar ƙasarsu wadda ke da mukamin yanke hukunci game da irin wannan\nlaifi.\nMataki na tara (9)\nBa wanda za’a tsare ko a ɗaure shi, ko kuma a sa shi gudun-hijira ba gaira ba saba.\nMataki na goma (10)\nKowane mutum na da hakki a zaman daidai da kowa, na kotu adali kuma mai zaman\nkansa wanda aka kai ƙararsa a gabansa ya saurari maganar mutumin a cikin adalci\nkuma a gaban idon jama'a, domin kotun nan ne zai ƙayyade masa hakkokinsa da\nnauyin da ya rataya a wuyansa, ko ya tabbatar da dalilin da ya sa doka ta tuhume shi"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "a2cc1bb0b23b0ef8a7a38711ef6e86ea",
            "Index": 2,
            "Label": "3",
            "Size": [
                595.0,
                842.0
            ],
            "Text": "da laifi kuma za a yi masa hukunci.\nMataki na goma sha ɗaya (11)\nDuk mutumin da aka tuhuma da aikata wani laifi, zai kasance da matsayin mara-laifi\nsai bayan an yi masa shari'a a gaban idon jama'a wadda ta nuna cewa ya taka doka,\nya zamanto kuma a lokacin shari'ar an tabbatar masa da kariya wadda za ta kasance\nmaceciyarsa.\nBa wanda za a ɗaure saboda ya aikata kuskure ko wani abu wanda dokar ƙasa ko ta\nƙasashen duniya ba ta maida laifi ba a lokacin da ya aikata shi, ko da daga baya ya\nzama babban laifi. Haka kuma, ba za a yi wa mutum hukunci fiye da yadda dokar da\nke ci a lokacin da ya aikata laifin ta ƙayyade game da wannan laifi ba, ko da daga\nbaya an sake ta.\nMataki na goma sha biyu (12)\nBa wanda wani zai shiga sha'aninsa na rayuwa, ko na iyali, ko na mahalli, ko na\nwasiƙu ba tare da yardarsa ba, ko kuma a ci masa mutunci ko ɓata masa suna. Kowa\nna da hakkin doka ta yi masa kariya game da irin waɗannan abubuwa.\nMataki na goma sha uku (13)\nKowane mutum na da hakkin yin kai-da-kawowa cikin ‘yanci, ya ma zauna wurin da\nyake so a cikin wata ƙasa.\nKowane mutum na da hakkin ya fita daga kowace ƙasa, har da ƙasarsu kuma yana da\nhakkin komowa ƙasarsu.\nMataki na goma sha huɗu (14)\nIdan azaba ta kai wa mutum karo, yana da hakkin ya tambayi waɗansu ƙasashe\ngudun-hijira kuma ya same shi da matsayin ɗan gudun-hijiran da doka ta hana a taɓa.\nMutumin ba zai iya yin amfani da wannan hakki ba idan ana nemansa bayan an\ntabbata ya aikata babban laifi irin wanda doka ta hana ko wanda ya saɓa wa manufar\nMajalisar Ɗinkin Duniya da ƙa'idodinta.\nMataki na goma sha biyar (15)\nKowane mutum na da hakkin kasancewa ɗan wata ƙasa.\nBa wanda za a tuɓe wa rigarsa ta ɗan-ƙasa ba tare da cikakken dalili ba, ko a hana\nmasa yin amfani da hakkinsa na sake ƙasa idan ya ga dama.\nMataki na goma sha shida (16)\nIdan mace da namiji sun isa aure, suna da hakkin su auri juna su yi iyali, kuma za a yi\nauren ba tare da an rage wa waninsu darajarsa ta ɗan-adam ba saboda launin fatarsa\nko don yana ɗan wata ƙasa ko kuma don addininsa. Kuma za su kasance da hakkoki\nna namiji daidai da na mace a game da wannan aure, a cikin zaman auren ko a\nlokacin rabuwa idan ta faru.\nBa za a ɗaura auren ba sai kowane daga cikin angwayen ya bada yardarsa cikin\n‘yanci.\nShi dai iyali shi ne muhimmin tushen jama'a, saboda haka ya kamata jama'a da"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "896e0fe84320fdee2befba0932b982cb",
            "Index": 3,
            "Label": "4",
            "Size": [
                595.0,
                842.0
            ],
            "Text": "hukuma su kiyaye shi.\nMataki na goma sha bakwai (17)\nKowane mutum, ko shi ɗaya ko a cikin tarayya, yana da hakkin ya mallaki dukiya.\nBa wanda za a ƙwace wa dukiyarsa ba tare da cikakken dalili ba.\nMataki na goma sha takwas (18)\nKowane mutum na da hakkin ya sami ‘yancin yin tunani da na sanin ya kamata da na\nbin addini; saboda haka yana da ‘yancin sake addini ko ra'ayin da ya bada gaskiya\ngare shi, da kuma ‘yancin nuna addininsa ko ra'ayinsa, shi ɗaya ko a cikin taro kuma\na fili ko a ɓoye ta hanyar koyarwa ko yin ibada, ko bauta wa abin da ya bada gaskiya\ngare shi da yin abubuwan da abin da yake bauta wa ɗin ya nuna masa.\nMataki na goma sha tara (19)\nKowane ɗan-adam na da hakkin ya sami ‘yancin kasancewa da ra'ayin kansa da\n‘yancin faɗar ra'ayin nasa; saboda haka yana da hakkin ya sami ‘yancin kauda duk\nwani tsoro game da ra'ayoyinsa, da ‘yancin neman labaru da sababbin ra'ayoyi, ya\nsame su kuma ya baza su duk inda yake so ba tare da sanin iyaka ba, kuma ta kowace\nhanya.\nMataki na ashirin (20)\nKowane mutum na da hakkin ya sami ‘yancin yin taro da kafa ƙungiyoyi tare da\nmakamantansa muddin dai ƙungiyoyin na zaman lafiya ne.\nBa wanda za a tilasta wa shiga wata ƙungiya.\nMataki na ashirin da ɗaya (21)\nKowane mutum na da hakkin kasancewa a cikin ja-gorancin harkokin jama'a na\nƙasarsu, ko shi da kansa ko ta hanyar aika wakilansa waɗanda ya zaba cikin ‘yanci.\nKowane mutum na da hakki a cikin sharaɗin daidai-wa-daida ya sami halin a ɗaukaka\nshi ya kama ragamar tafiyar da waɗansu ayyukan ƙasarsu na kula da harkokin\njama'a.\nYadda al'umma ke so ne mahakunta za su tafiyar da mulkin kasa; za a san buƙatar\nal'umma game da mulki ta hanyar gudanar da zabe kan gaskiya lokaci zuwa lokaci,\ninda dukkan ‘yan-ƙasa a zaman daidai-wa-daida muddin dai suna cikin sharaɗi, su\nsami damar zartar da zaben kuma cikin an yi jefa ƙuri'a a asirce ko ta wata hanya mai\nkama da haka, domin a tabbatar cewa kowa ya yi zabe cikin ‘yanci.\nMataki na ashirin da biyu (22)\nKowane mutum, a matsayinsa na kasancewa ɗaya daga cikin halittun da jama'a ta\nƙunsa, yana da hakkin a tabbatar masa da jin daɗin rayuwa ma'anar tabbatar wa ɗan-\nadam da jin ɗadin rayuwa shi ne: dangance da tsarin kowace ƙasa da halin da take da\nshi, kowane taliki, da ƙoƙarin ƙasarsu da taimakon ƙasashen duniya, ya ci moriyar\nhakkokinsa na samun biyan buƙatunsa game da tattalin arziki, da jin dadin jama'a, da\nal'adu, domin waɗannan abubuwa ne ke tabbatar masa da mutunci kuma suke\nɗaukaka darajar halittarsa cikin walawa.\nMataki na ashirin da uku (23)"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "5c7f25e684f78fb3f28376a739b0c731",
            "Index": 4,
            "Label": "5",
            "Size": [
                595.0,
                842.0
            ],
            "Text": "Kowane mutum na da hakkin ya sami aiki, da ‘yancin ya zabi aikin da yake so\ndangance da ƙwarewarsa, ya kuma yi aikin kamar kowa a cikin sharaɗi gwargwado,\nkuma yana da hakkin a kiyaye shi da rashin aiki.\nDukkan ‘yan-adam, ba tare da wani bambanci ba, suna da hakkin su sami kimar\nalbashi da‘ya idan aiki ɗaya suke yi.\nDuk wanda ke aiki na da hakkin ya sami albashi gwargwadon guminsa, wanda zai\nbiya masa buƙatunsa na yau da kullum da shi da iyalinsa, kuma irin waɗanda suka\nkamaci ɗan-adam a cikin mutuncinsa. Bayan haka, idan akwai abubuwan da aka tsara\ndon kyautata rayuwar jama'a, ya sami yin amfani da su.\nKowane mutum na da hakkin ya kafa ƙungiyoyin kiyaye sharuɗan sana'arsa tare da\nmakamantansan, ko ya shiga wata ƙungiya mai irin wannan manufa domin ya tanadi\nabin da zai amfane shi.\nMataki na ashirin da huɗu (24)\nA game da aiki, kowane mutum na da hakkin ya sami hutu don ya shaƙata da\nmusamman ƙayyadadden wa'adin aiki yadda ba zai raunana masa ba, kuma yana da\nhakkin ya sami dogon hutu lokaci zuwa lokaci wanda a cikinsa zai kasance yana\nkarɓar albashinsa.\nMataki na ashirin da biyar (25)\nKowane mutum na da hakkin ya sami isasshen halin da zai rayu da shi domin ya\nkiyaye lafiyarsa da shi da iyalinsa, da jin dadin rayuwarsu, ya kuma mallaki halin\ntabbatar musu da abinci da tufafi da mahalli da magani daga likita da sauran\nabubuwan kyautata rayuwa waɗanda suke buƙata. Har ila yau yana da hakkin a sama\nmasa abin da zai biya waɗannan buƙatu da shi idan ya rasa aikinsa, ko yana rashin\nlafiya, ko wani musakanci ya same shi, ko yana cikin gwaurancin mutuwa, ko tsufa,\nko wata ta'adi ko wani hatsari ya raba shi da dukiyar da ya tanada yake rayuwa da\nita.\nYa kamata a yi wa mata masu ciki da yara ƙanana tattali da taimako na musamman.\nKuma dukkan yara ne ya kamata su ci moriyar wannan tattali da taimako, ba\nwaɗanda aka haifa a cikin aure kadai ba.\nMataki na ashirin da shida (26)\nKowane mutum na da hakkin ya sami ilimi. Ya kamata ilimi ya zamanto ba na biya ba\na ƙalla a cikin azuzuwan farko, wato tushen ilimi. Tilas ne ga kowa ya yi karatu a\ncikin azuzuwan farko. Ya kamata a baza ilimin husaha da na koyon sana'a a ko'ina.\nDuk wanda ƙwazonsa ya ba hali ya kamata a ba shi damar zuwa neman ilimin ƙoli ba\ntare da bambanci ba.\nAbin nufi ga ilimi shi ne: ya sama wa ɗan-adam jin daɗin rayuwa da ƙarfafa kiyayewa\nda hakkokinsa da muhimman abubuwan da ‘yancinsa ya ƙunsa. Ya kamata ilimi ya\nkawo fahimtar juna da ragowa da aminci tsakanin ƙasashe da tsakanin ‘yan-adam,\nkome launin fatarsu da addinin da suke bi, ya kuma ƙarfafa ƙoƙarin da Majalisar\nƊinkin Duniya take yi domin a sami zaman lafiya da kwanciyar hankali a duniya.\nGame da neman ilimi, iyayen ne a gaba wajen hakkin faɗin irin tarbiyyar da za a yi\nwa ‘ya‘yansu.\nMataki na ashirin da bakwai (27)"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "277721fc4e4445d1ac1d93964fa267e0",
            "Index": 5,
            "Label": "6",
            "Size": [
                595.0,
                842.0
            ],
            "Text": "Kowane mutum na da hakkin bada gwargwadon gudummuwarsa cikin ‘yanci ga\ndukkan al'amurran al'adu na da'irarsa da cin moriyar abubuwan da ake ƙagowa don\ndaɗaɗa rai, da taimakawa ga ci-gaban kimiyya, haka kuma yana da hakkin ya yi\namfani da hikimomin da da'irarsu ta tanada, da kyakkyawan sakamakon da aka samu\ndaga kimiyya.\nKowa na da hakkin a yi masa kariya ta kowane hali, domin ya sami damar yin fara'a\nda cin amfanin abin da ya ƙirƙiro a fannin kimiyya ko na adabi ko na hikima.\nMataki na ashirin da takwas (28)\nKowa na da hakkin ganin an sami kyakkyawan shiri a cikin zaman jama'a da tsakanin\nƙasashen duniya domin hakkokin nan da dukkan abubuwan da ‘yanci ya ƙunsa\nwaɗanda aka bayyana a cikin wannan jawabi su tabbata sosai.\nMataki na ashirin da tara (29)\nƊan-adam na da nauyin bauta wa da'irar da yake rayuwa a ciki a wuyansa, domin a\nnan kaɗai ne yake samun halin ƙarfafa darajarsa ta ɗan-adam cikin ‘yanci.\nKowa zai yi amfani matuƙa da hakkokinsa da abubuwan da ‘yancinsa ya ƙunsa ba tare\nda wata iyaka ba, sai fa wadda doka ta kafa musamman domin a cikin zaman jama'a\nwadda ta san ma'anar dimukiraɗiyya, kowa ya san kuma ya kiyaye da hakkokin\nmakamantansa da abubuwan da ‘yancinsu ya ƙunsa, kuma domin ɗa'a da kyakkyawan\nshirin jama'a da jin daɗin rayuwa ga kowa su tabbata kamar yadda ya kamata.\nTa kowane hali ba za a iya yin amfani da waɗannan hakkoki da abubuwan da ‘yanci\nya ƙunsa ba a cikin saba wa manufar Majalisar Ɗinkin Duniya da ka'idodinta.\nMataki na talatin (30)\nBa wani mataki a cikin wannan jawabi, wanda wata ƙasa ko wata ƙungiya ko wani\nmutum zai yi amfani da shi, ya kwatanta cewa matakin ya ba shi ikon tafiyar da wata\nhidima, ko aikata wani abu da nufin rushe waɗannan hakkoki da abubuwan da ‘yanci\nya ƙunsa, waɗanda aka bayyana a cikin wannan jawabi."
        }
    }
}
