{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468359,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "Muhimmin Jawabin da Majalisar \u018ainkin Duniya ta bayyana game da Hakkokin \u01b3an-adam a shekarar 1948\nGabatarwa\nGanin cewa \u2018yanci da adalci da zaman lafiya ba za su girku a duniya ba, sai in an amince da cewa: dukkan \u2018yan-adam suna da mutunci, kuma suna da hakkoki na kowa\ndaidai da na kowa, wa\u0257anda ba za a iya \u0199wace musu ba,\nGanin cewa ba abin da ya sa aka aikata abubuwa irin na lokacin jahiliyya wa\u0257anda ke tada hankalin duniya gaba-\u0257aya, illa rashin sanin hakkokin \u0257an-adam da rena su.\nGanin kuma cewa an bayyana cewa: muhimmin gurin da \u2018yan-adam suka sa gaba shi ne, bayan sun ku\u0253uta daga tsananin iko da wahala, kowa ya sami damar fa\u0257in ra'ayinsa\nkuma ya sa rai ga abin da zuciyarsa ta saka masa,\nGanin cewa ya kamata a kafa hukumomi wa\u0257anda za su kula da kiyayewa da hakkokin \u2018yan-adam, ta hanyar girka dokoki, domin kada tsananin iko da danniya su yi yawa har\nsu kai mutane ga yin kara ko yin tawaye,\nGanin cewa ya kamata a \u0199arfafa aminci tsakanin \u0199asashe,\nGanin cewa a cikin usular (takardar sharu\u0257a) al'ummu, \u0199asashen duniya sun sake nuna amincewarsu da muhimman hakkokin \u2018yan-adam, da mutuncinsu, da darajar da wa\u0257annan\nhalittu suke da ita kuma a kan daidai-wa-daida ga namiji da mace, suka kuma \u0257auki alkawalin yin \u0199o\u0199ari domin su kyautata wa \u2018yan-adam jin da\u0257in rayuwa a cikin suna\n\u0199ara walawa da \u2018yancinsu,\nGanin cewa \u0199asashen da Majalisar \u018ainkin Duniya ta \u0199unsa sun \u0257auki alkawalin cewa: tare da ha\u0257in gwiwar Majalisar, za su tabbatar da abin da zai sa ko'ina a duniya a\nkiyaye da dukkan muhimman hakkokin \u2018yan-adam da dukkan abubuwan da \u2018yancinsu ya \u0199unsa,\nGanin cewa muhimmin abin da zai sa a cika wannan alkawali shi ne, dukkan \u0199asashen duniya su zamanto da huska \u0257aya za su hangi wa\u0257annan hakkokin \u2018yan-adam da abubuwan\nda \u2018yancinsu ya \u0199unsa,\nMajalisar \u018ainkin Duniya, a zaman taronta na gaba-\u0257aya ta fa\u0257i cewa:\nAbubuwan da wannan jawabi ya \u0199unsa su zamanto gurin da dukkan al'ummu da \u0199asashen duniya suka ha\u0257u a kansa kuma suka yi \u0199o\u0199arin cimma, domin kowane mutum da kowane\nsashen jama'a wanda yake da wannan jawabi a ka ko da wane lokaci, ya maida himma ta hanyar tsarin makarantu da tarbiyya domin a \u0199arfafa kiyayewa da wa\u0257annan hakkoki da\ndukkan abubuwan da \u2018yancin \u0257an-adam ya \u0199unsa. Bayan haka a yi \u0199o\u0199ari ta hanyar \u0257aukar matakai wa\u0257anda za a rika ingantawa lokaci zuwa lokaci, kuma wa\u0257anda za su shafi\n\u0199asa \u0257aya ko \u0199asashe da yawa domin ko'ina a duniya jama'ar \u0199asashen da Majalisar \u018ainkin Duniya ta \u0199unsa da ta \u0199asashen da ke \u0199ar\u0199ashin mulkin wa\u0257ansu daga cikinsu ta\nkar\u0253i wannan jawabi, ta kuma yi amfani da shi yadda ya kamata.\nMataki na farko (1)\nSu dai \u2018yan-adam, ana haifuwarsu ne duka \u2018yantattu, kuma kowannensu na da mutunci da hakkoki daidai da na kowa. Suna da hankali da tunani, saboda haka duk abin da za\nsu aikata wa juna, ya kamata su yi shi a cikin \u2018yan-uwanci.\nMataki na biyu (2)\nKowane mutum na da hujjar cin moriyar dukkan abubuwan da \u2018yanci ya \u0199unsa da dukkan hakkokin da aka bayyana a cikin wannan jawabi ba tare da bambanci ko ka\u0257an ba, ko\nna launin fata, ko na zama mace wala namiji, ko na harshe, ko na addini, ko na ra'ayin siyasa, ko kuma bambancin ra'ayin da ya shafi \u0199asarsu, ko na zaman jama'a, ko na\narziki, ko na haifuwa, ko na wani hali daban.\nBayan haka, ba za a gwada wa mutum wani bambanci ba saboda matsayin \u0199asarsu ko yankinsu a fannin siyasa ko na hukunce-hukuncen shari'a ko a huskar \u0199asashen duniya, ko\nda kuwa \u0199asar mai mulkin-kai ce, ko tana \u0199ar\u0199ashin mulkin wata \u0199asa, ko ba ta da cikakken mulkin-kai, ko da wani abin da ya rage mata mulki.\nMataki na uku (3)\nKowane mutum na da hakkin rayuwa, da zamantowa cikin \u2018yanci da samun a kiyaye halittarsa.\nMataki na hu\u0257u (4)\nBa \u0257an-adam wanda za a sa bauta, kuma doka ta hana bauta da fataucin bayi ta kowane hali.\nMataki na biyar (5)\nBa wanda za a yi wa azaba, ko a yi masa hukunci ko horo wanda bai dace da \u0257an-adam ba, ko wanda zai \u0199as\u0199anta shi.\nMataki na shida (6)\nKowane mutum na da hakkin a ko'ina a san da darajar halittarsa a huskar doka.\nMataki na bakwai (7)\nKowa daidai yake da kowa a gaban doka, kuma kowa na da hakkin doka ta yi masa kariya ba tare da nuna bambanci ba. Kowane \u0257an-adam kamar kowa, na da hakkin a yi masa\nkariya game da duk wani bambancin da zai saba wa matakan da ke cikin wannan jawabi, da kuma kariya game da duk wata mana\u0199isa ta sa shi nuna irin wannan bambanci.\nMataki na takwas (8)\nKowane mutum, idan ya ga za\u2019a aikata abin da zai hana shi cin moriyar hakkokinsa wa\u0257anda tsarin mulki ko dokar \u0199asa ta tanada masa, yana da hakkin ya kai \u0199ara a gaban\nhukumar \u0199asarsu wadda ke da mukamin yanke hukunci game da irin wannan laifi.\nMataki na tara (9)\nBa wanda za\u2019a tsare ko a \u0257aure shi, ko kuma a sa shi gudun-hijira ba gaira ba saba.\nMataki na goma (10)\nKowane mutum na da hakki a zaman daidai da kowa, na kotu adali kuma mai zaman kansa wanda aka kai \u0199ararsa a gabansa ya saurari maganar mutumin a cikin adalci kuma a\ngaban idon jama'a, domin kotun nan ne zai \u0199ayyade masa hakkokinsa da nauyin da ya rataya a wuyansa, ko ya tabbatar da dalilin da ya sa doka ta tuhume shi da laifi kuma\nza a yi masa hukunci.\nMataki na goma sha \u0257aya (11)\nDuk mutumin da aka tuhuma da aikata wani laifi, zai kasance da matsayin mara-laifi sai bayan an yi masa shari'a a gaban idon jama'a wadda ta nuna cewa ya taka doka, ya\nzamanto kuma a lokacin shari'ar an tabbatar masa da kariya wadda za ta kasance maceciyarsa.\nBa wanda za a \u0257aure saboda ya aikata kuskure ko wani abu wanda dokar \u0199asa ko ta \u0199asashen duniya ba ta maida laifi ba a lokacin da ya aikata shi, ko da daga baya ya\nzama babban laifi. Haka kuma, ba za a yi wa mutum hukunci fiye da yadda dokar da ke ci a lokacin da ya aikata laifin ta \u0199ayyade game da wannan laifi ba, ko da daga\nbaya an sake ta.\nMataki na goma sha biyu (12)\nBa wanda wani zai shiga sha'aninsa na rayuwa, ko na iyali, ko na mahalli, ko na wasi\u0199u ba tare da yardarsa ba, ko kuma a ci masa mutunci ko \u0253ata masa suna. Kowa na da\nhakkin doka ta yi masa kariya game da irin wa\u0257annan abubuwa.\nMataki na goma sha uku (13)\nKowane mutum na da hakkin yin kai-da-kawowa cikin \u2018yanci, ya ma zauna wurin da yake so a cikin wata \u0199asa.\nKowane mutum na da hakkin ya fita daga kowace \u0199asa, har da \u0199asarsu kuma yana da hakkin komowa \u0199asarsu.\nMataki na goma sha hu\u0257u (14)\nIdan azaba ta kai wa mutum karo, yana da hakkin ya tambayi wa\u0257ansu \u0199asashe gudun-hijira kuma ya same shi da matsayin \u0257an gudun-hijiran da doka ta hana a ta\u0253a.\nMutumin ba zai iya yin amfani da wannan hakki ba idan ana nemansa bayan an tabbata ya aikata babban laifi irin wanda doka ta hana ko wanda ya sa\u0253a wa manufar Majalisar\n\u018ainkin Duniya da \u0199a'idodinta.",
            "Image": "a95c100cf5fc3e155f9fd7bc8dbfa328"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "Mataki na goma sha biyar (15)\nKowane mutum na da hakkin kasancewa \u0257an wata \u0199asa.\nBa wanda za a tu\u0253e wa rigarsa ta \u0257an-\u0199asa ba tare da cikakken dalili ba, ko a hana masa yin amfani da hakkinsa na sake \u0199asa idan ya ga dama.\nMataki na goma sha shida (16)\nIdan mace da namiji sun isa aure, suna da hakkin su auri juna su yi iyali, kuma za a yi auren ba tare da an rage wa waninsu darajarsa ta \u0257an-adam ba saboda launin\nfatarsa ko don yana \u0257an wata \u0199asa ko kuma don addininsa. Kuma za su kasance da hakkoki na namiji daidai da na mace a game da wannan aure, a cikin zaman auren ko a\nlokacin rabuwa idan ta faru.\nBa za a \u0257aura auren ba sai kowane daga cikin angwayen ya bada yardarsa cikin \u2018yanci.\nShi dai iyali shi ne muhimmin tushen jama'a, saboda haka ya kamata jama'a da hukuma su kiyaye shi.\nMataki na goma sha bakwai (17)\nKowane mutum, ko shi \u0257aya ko a cikin tarayya, yana da hakkin ya mallaki dukiya.\nBa wanda za a \u0199wace wa dukiyarsa ba tare da cikakken dalili ba.\nMataki na goma sha takwas (18)\nKowane mutum na da hakkin ya sami \u2018yancin yin tunani da na sanin ya kamata da na bin addini; saboda haka yana da \u2018yancin sake addini ko ra'ayin da ya bada gaskiya\ngare shi, da kuma \u2018yancin nuna addininsa ko ra'ayinsa, shi \u0257aya ko a cikin taro kuma a fili ko a \u0253oye ta hanyar koyarwa ko yin ibada, ko bauta wa abin da ya bada\ngaskiya gare shi da yin abubuwan da abin da yake bauta wa \u0257in ya nuna masa.\nMataki na goma sha tara (19)\nKowane \u0257an-adam na da hakkin ya sami \u2018yancin kasancewa da ra'ayin kansa da \u2018yancin fa\u0257ar ra'ayin nasa; saboda haka yana da hakkin ya sami \u2018yancin kauda duk wani\ntsoro game da ra'ayoyinsa, da \u2018yancin neman labaru da sababbin ra'ayoyi, ya same su kuma ya baza su duk inda yake so ba tare da sanin iyaka ba, kuma ta kowace hanya.\nMataki na ashirin (20)\nKowane mutum na da hakkin ya sami \u2018yancin yin taro da kafa \u0199ungiyoyi tare da makamantansa muddin dai \u0199ungiyoyin na zaman lafiya ne.\nBa wanda za a tilasta wa shiga wata \u0199ungiya.\nMataki na ashirin da \u0257aya (21)\nKowane mutum na da hakkin kasancewa a cikin ja-gorancin harkokin jama'a na \u0199asarsu, ko shi da kansa ko ta hanyar aika wakilansa wa\u0257anda ya zaba cikin \u2018yanci.\nKowane mutum na da hakki a cikin shara\u0257in daidai-wa-daida ya sami halin a \u0257aukaka shi ya kama ragamar tafiyar da wa\u0257ansu ayyukan \u0199asarsu na kula da harkokin jama'a.\nYadda al'umma ke so ne mahakunta za su tafiyar da mulkin kasa; za a san bu\u0199atar al'umma game da mulki ta hanyar gudanar da zabe kan gaskiya lokaci zuwa lokaci, inda\ndukkan \u2018yan-\u0199asa a zaman daidai-wa-daida muddin dai suna cikin shara\u0257i, su sami damar zartar da zaben kuma cikin an yi jefa \u0199uri'a a asirce ko ta wata hanya mai kama\nda haka, domin a tabbatar cewa kowa ya yi zabe cikin \u2018yanci.\nMataki na ashirin da biyu (22)\nKowane mutum, a matsayinsa na kasancewa \u0257aya daga cikin halittun da jama'a ta \u0199unsa, yana da hakkin a tabbatar masa da jin da\u0257in rayuwa ma'anar tabbatar wa \u0257an-adam da\njin \u0257adin rayuwa shi ne: dangance da tsarin kowace \u0199asa da halin da take da shi, kowane taliki, da \u0199o\u0199arin \u0199asarsu da taimakon \u0199asashen duniya, ya ci moriyar\nhakkokinsa na samun biyan bu\u0199atunsa game da tattalin arziki, da jin dadin jama'a, da al'adu, domin wa\u0257annan abubuwa ne ke tabbatar masa da mutunci kuma suke \u0257aukaka\ndarajar halittarsa cikin walawa.\nMataki na ashirin da uku (23)\nKowane mutum na da hakkin ya sami aiki, da \u2018yancin ya zabi aikin da yake so dangance da \u0199warewarsa, ya kuma yi aikin kamar kowa a cikin shara\u0257i gwargwado, kuma yana\nda hakkin a kiyaye shi da rashin aiki.\nDukkan \u2018yan-adam, ba tare da wani bambanci ba, suna da hakkin su sami kimar albashi da\u2018ya idan aiki \u0257aya suke yi.\nDuk wanda ke aiki na da hakkin ya sami albashi gwargwadon guminsa, wanda zai biya masa bu\u0199atunsa na yau da kullum da shi da iyalinsa, kuma irin wa\u0257anda suka kamaci\n\u0257an-adam a cikin mutuncinsa. Bayan haka, idan akwai abubuwan da aka tsara don kyautata rayuwar jama'a, ya sami yin amfani da su.\nKowane mutum na da hakkin ya kafa \u0199ungiyoyin kiyaye sharu\u0257an sana'arsa tare da makamantansan, ko ya shiga wata \u0199ungiya mai irin wannan manufa domin ya tanadi abin da\nzai amfane shi.\nMataki na ashirin da hu\u0257u (24)\nA game da aiki, kowane mutum na da hakkin ya sami hutu don ya sha\u0199ata da musamman \u0199ayyadadden wa'adin aiki yadda ba zai raunana masa ba, kuma yana da hakkin ya sami\ndogon hutu lokaci zuwa lokaci wanda a cikinsa zai kasance yana kar\u0253ar albashinsa.\nMataki na ashirin da biyar (25)\nKowane mutum na da hakkin ya sami isasshen halin da zai rayu da shi domin ya kiyaye lafiyarsa da shi da iyalinsa, da jin dadin rayuwarsu, ya kuma mallaki halin\ntabbatar musu da abinci da tufafi da mahalli da magani daga likita da sauran abubuwan kyautata rayuwa wa\u0257anda suke bu\u0199ata. Har ila yau yana da hakkin a sama masa abin\nda zai biya wa\u0257annan bu\u0199atu da shi idan ya rasa aikinsa, ko yana rashin lafiya, ko wani musakanci ya same shi, ko yana cikin gwaurancin mutuwa, ko tsufa, ko wata\nta'adi ko wani hatsari ya raba shi da dukiyar da ya tanada yake rayuwa da ita.\nYa kamata a yi wa mata masu ciki da yara \u0199anana tattali da taimako na musamman. Kuma dukkan yara ne ya kamata su ci moriyar wannan tattali da taimako, ba wa\u0257anda aka\nhaifa a cikin aure kadai ba.\nMataki na ashirin da shida (26)\nKowane mutum na da hakkin ya sami ilimi. Ya kamata ilimi ya zamanto ba na biya ba a \u0199alla a cikin azuzuwan farko, wato tushen ilimi. Tilas ne ga kowa ya yi karatu a\ncikin azuzuwan farko. Ya kamata a baza ilimin husaha da na koyon sana'a a ko'ina. Duk wanda \u0199wazonsa ya ba hali ya kamata a ba shi damar zuwa neman ilimin \u0199oli ba tare\nda bambanci ba.\nAbin nufi ga ilimi shi ne: ya sama wa \u0257an-adam jin da\u0257in rayuwa da \u0199arfafa kiyayewa da hakkokinsa da muhimman abubuwan da \u2018yancinsa ya \u0199unsa. Ya kamata ilimi ya kawo\nfahimtar juna da ragowa da aminci tsakanin \u0199asashe da tsakanin \u2018yan-adam, kome launin fatarsu da addinin da suke bi, ya kuma \u0199arfafa \u0199o\u0199arin da Majalisar \u018ainkin\nDuniya take yi domin a sami zaman lafiya da kwanciyar hankali a duniya.\nGame da neman ilimi, iyayen ne a gaba wajen hakkin fa\u0257in irin tarbiyyar da za a yi wa \u2018ya\u2018yansu.\nMataki na ashirin da bakwai (27)\nKowane mutum na da hakkin bada gwargwadon gudummuwarsa cikin \u2018yanci ga dukkan al'amurran al'adu na da'irarsa da cin moriyar abubuwan da ake \u0199agowa don da\u0257a\u0257a rai, da\ntaimakawa ga ci-gaban kimiyya, haka kuma yana da hakkin ya yi amfani da hikimomin da da'irarsu ta tanada, da kyakkyawan sakamakon da aka samu daga kimiyya.\nKowa na da hakkin a yi masa kariya ta kowane hali, domin ya sami damar yin fara'a da cin amfanin abin da ya \u0199ir\u0199iro a fannin kimiyya ko na adabi ko na hikima.\nMataki na ashirin da takwas (28)\nKowa na da hakkin ganin an sami kyakkyawan shiri a cikin zaman jama'a da tsakanin \u0199asashen duniya domin hakkokin nan da dukkan abubuwan da \u2018yanci ya \u0199unsa wa\u0257anda aka\nbayyana a cikin wannan jawabi su tabbata sosai.\nMataki na ashirin da tara (29)\n\u018aan-adam na da nauyin bauta wa da'irar da yake rayuwa a ciki a wuyansa, domin a nan ka\u0257ai ne yake samun halin \u0199arfafa darajarsa ta \u0257an-adam cikin \u2018yanci.",
            "Image": "aa0e176c156b1e7327f3c6ec068821a7"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "Kowa zai yi amfani matu\u0199a da hakkokinsa da abubuwan da \u2018yancinsa ya \u0199unsa ba tare da wata iyaka ba, sai fa wadda doka ta kafa musamman domin a cikin zaman jama'a\nwadda ta san ma'anar dimukira\u0257iyya, kowa ya san kuma ya kiyaye da hakkokin makamantansa da abubuwan da \u2018yancinsu ya \u0199unsa, kuma domin \u0257a'a da kyakkyawan shirin jama'a\nda jin da\u0257in rayuwa ga kowa su tabbata kamar yadda ya kamata.\nTa kowane hali ba za a iya yin amfani da wa\u0257annan hakkoki da abubuwan da \u2018yanci ya \u0199unsa ba a cikin saba wa manufar Majalisar \u018ainkin Duniya da ka'idodinta.\nMataki na talatin (30)\nBa wani mataki a cikin wannan jawabi, wanda wata \u0199asa ko wata \u0199ungiya ko wani mutum zai yi amfani da shi, ya kwatanta cewa matakin ya ba shi ikon tafiyar da wata\nhidima, ko aikata wani abu da nufin rushe wa\u0257annan hakkoki da abubuwan da \u2018yanci ya \u0199unsa, wa\u0257anda aka bayyana a cikin wannan jawabi.",
            "Image": "a398be27a65bcadcee623132ff408166"
        }
    }
}
