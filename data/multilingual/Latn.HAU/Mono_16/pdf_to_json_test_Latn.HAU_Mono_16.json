{
    "MetaData": {
        "Author": null,
        "Creation_Date": 1581468279,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "3e3659666fe827ce9933fce9a4101150",
            "Index": 0,
            "Label": "1",
            "Size": [
                595.0,
                842.0
            ],
            "Text": "Muhimmin Jawabin da Majalisar Ɗinkin Duniya ta bayyana game da Hakkokin\nƳan-adam a shekarar 1948\nGabatarwa\nGanin cewa ‘yanci da adalci da zaman lafiya ba za su girku a duniya ba,\nsai in an amince da cewa: dukkan ‘yan-adam suna da mutunci, kuma suna da\nhakkoki na kowa daidai da na kowa, waɗanda ba za a iya ƙwace musu ba,\nGanin cewa ba abin da ya sa aka aikata abubuwa irin na lokacin jahiliyya\nwaɗanda ke tada hankalin duniya gaba-ɗaya, illa rashin sanin hakkokin\nɗan-adam da rena su. Ganin kuma cewa an bayyana cewa: muhimmin gurin da\n‘yan-adam suka sa gaba shi ne, bayan sun kuɓuta daga tsananin iko da\nwahala, kowa ya sami damar faɗin ra'ayinsa kuma ya sa rai ga abin da\nzuciyarsa ta saka masa,\nGanin cewa ya kamata a kafa hukumomi waɗanda za su kula da kiyayewa da\nhakkokin ‘yan-adam, ta hanyar girka dokoki, domin kada tsananin iko da\ndanniya su yi yawa har su kai mutane ga yin kara ko yin tawaye,\nGanin cewa ya kamata a ƙarfafa aminci tsakanin ƙasashe,\nGanin cewa a cikin usular (takardar sharuɗa) al'ummu, ƙasashen duniya\nsun sake nuna amincewarsu da muhimman hakkokin ‘yan-adam, da mutuncinsu,\nda darajar da waɗannan halittu suke da ita kuma a kan daidai-wa-daida ga\nnamiji da mace, suka kuma ɗauki alkawalin yin ƙoƙari domin su kyautata\nwa ‘yan-adam jin daɗin rayuwa a cikin suna ƙara walawa da ‘yancinsu,\nGanin cewa ƙasashen da Majalisar Ɗinkin Duniya ta ƙunsa sun ɗauki\nalkawalin cewa: tare da haɗin gwiwar Majalisar, za su tabbatar da abin\nda zai sa ko'ina a duniya a kiyaye da dukkan muhimman hakkokin ‘yan-adam\nda dukkan abubuwan da ‘yancinsu ya ƙunsa,\nGanin cewa muhimmin abin da zai sa a cika wannan alkawali shi ne, dukkan\nƙasashen duniya su zamanto da huska ɗaya za su hangi waɗannan hakkokin\n‘yan-adam da abubuwan da ‘yancinsu ya ƙunsa,\nMajalisar Ɗinkin Duniya, a zaman taronta na gaba-ɗaya ta faɗi cewa:\nAbubuwan da wannan jawabi ya ƙunsa su zamanto gurin da dukkan al'ummu da\nƙasashen duniya suka haɗu a kansa kuma suka yi ƙoƙarin cimma, domin\nkowane mutum da kowane sashen jama'a wanda yake da wannan jawabi a ka ko\nda wane lokaci, ya maida himma ta hanyar tsarin makarantu da tarbiyya\ndomin a ƙarfafa kiyayewa da waɗannan hakkoki da dukkan abubuwan da\n‘yancin ɗan-adam ya ƙunsa. Bayan haka a yi ƙoƙari ta hanyar ɗaukar\nmatakai waɗanda za a rika ingantawa lokaci zuwa lokaci, kuma waɗanda za\nsu shafi ƙasa ɗaya ko ƙasashe da yawa domin ko'ina a duniya jama'ar\nƙasashen da Majalisar Ɗinkin Duniya ta ƙunsa da ta ƙasashen da ke\nƙarƙashin mulkin waɗansu daga cikinsu ta karɓi wannan jawabi, ta kuma yi\namfani da shi yadda ya kamata.\nMataki na farko (1)\nSu dai ‘yan-adam, ana haifuwarsu ne duka ‘yantattu, kuma kowannensu na\nda mutunci da hakkoki daidai da na kowa. Suna da hankali da tunani,"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "6fe5bee082917a96c84737dc6b4b3f42",
            "Index": 1,
            "Label": "2",
            "Size": [
                595.0,
                842.0
            ],
            "Text": "saboda haka duk abin da za su aikata wa juna, ya kamata su yi shi a\ncikin ‘yan-uwanci.\nMataki na biyu (2)\nKowane mutum na da hujjar cin moriyar dukkan abubuwan da ‘yanci ya ƙunsa\nda dukkan hakkokin da aka bayyana a cikin wannan jawabi ba tare da\nbambanci ko kaɗan ba, ko na launin fata, ko na zama mace wala namiji, ko\nna harshe, ko na addini, ko na ra'ayin siyasa, ko kuma bambancin ra'ayin\nda ya shafi ƙasarsu, ko na zaman jama'a, ko na arziki, ko na haifuwa, ko\nna wani hali daban.\nBayan haka, ba za a gwada wa mutum wani bambanci ba saboda matsayin\nƙasarsu ko yankinsu a fannin siyasa ko na hukunce-hukuncen shari'a ko a\nhuskar ƙasashen duniya, ko da kuwa ƙasar mai mulkin-kai ce, ko tana\nƙarƙashin mulkin wata ƙasa, ko ba ta da cikakken mulkin-kai, ko da wani\nabin da ya rage mata mulki.\nMataki na uku (3)\nKowane mutum na da hakkin rayuwa, da zamantowa cikin ‘yanci da samun a\nkiyaye halittarsa.\nMataki na huɗu (4)\nBa ɗan-adam wanda za a sa bauta, kuma doka ta hana bauta da fataucin\nbayi ta kowane hali.\nMataki na biyar (5)\nBa wanda za a yi wa azaba, ko a yi masa hukunci ko horo wanda bai dace\nda ɗan-adam ba, ko wanda zai ƙasƙanta shi.\nMataki na shida (6)\nKowane mutum na da hakkin a ko'ina a san da darajar halittarsa a huskar\ndoka.\nMataki na bakwai (7)\nKowa daidai yake da kowa a gaban doka, kuma kowa na da hakkin doka ta yi\nmasa kariya ba tare da nuna bambanci ba. Kowane ɗan-adam kamar kowa, na\nda hakkin a yi masa kariya game da duk wani bambancin da zai saba wa\nmatakan da ke cikin wannan jawabi, da kuma kariya game da duk wata\nmanaƙisa ta sa shi nuna irin wannan bambanci.\nMataki na takwas (8)\nKowane mutum, idan ya ga za’a aikata abin da zai hana shi cin moriyar\nhakkokinsa waɗanda tsarin mulki ko dokar ƙasa ta tanada masa, yana da\nhakkin ya kai ƙara a gaban hukumar ƙasarsu wadda ke da mukamin yanke\nhukunci game da irin wannan laifi.\nMataki na tara (9)\nBa wanda za’a tsare ko a ɗaure shi, ko kuma a sa shi gudun-hijira ba\ngaira ba saba."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "19a196aa2b8c81c205486e1163668b9c",
            "Index": 2,
            "Label": "3",
            "Size": [
                595.0,
                842.0
            ],
            "Text": "Mataki na goma (10)\nKowane mutum na da hakki a zaman daidai da kowa, na kotu adali kuma mai\nzaman kansa wanda aka kai ƙararsa a gabansa ya saurari maganar mutumin a\ncikin adalci kuma a gaban idon jama'a, domin kotun nan ne zai ƙayyade\nmasa hakkokinsa da nauyin da ya rataya a wuyansa, ko ya tabbatar da\ndalilin da ya sa doka ta tuhume shi da laifi kuma za a yi masa hukunci.\nMataki na goma sha ɗaya (11)\nDuk mutumin da aka tuhuma da aikata wani laifi, zai kasance da matsayin\nmara-laifi sai bayan an yi masa shari'a a gaban idon jama'a wadda ta\nnuna cewa ya taka doka, ya zamanto kuma a lokacin shari'ar an tabbatar\nmasa da kariya wadda za ta kasance maceciyarsa.\nBa wanda za a ɗaure saboda ya aikata kuskure ko wani abu wanda dokar\nƙasa ko ta ƙasashen duniya ba ta maida laifi ba a lokacin da ya aikata\nshi, ko da daga baya ya zama babban laifi. Haka kuma, ba za a yi wa\nmutum hukunci fiye da yadda dokar da ke ci a lokacin da ya aikata laifin\nta ƙayyade game da wannan laifi ba, ko da daga baya an sake ta.\nMataki na goma sha biyu (12)\nBa wanda wani zai shiga sha'aninsa na rayuwa, ko na iyali, ko na\nmahalli, ko na wasiƙu ba tare da yardarsa ba, ko kuma a ci masa mutunci\nko ɓata masa suna. Kowa na da hakkin doka ta yi masa kariya game da irin\nwaɗannan abubuwa.\nMataki na goma sha uku (13)\nKowane mutum na da hakkin yin kai-da-kawowa cikin ‘yanci, ya ma zauna\nwurin da yake so a cikin wata ƙasa.\nKowane mutum na da hakkin ya fita daga kowace ƙasa, har da ƙasarsu kuma\nyana da hakkin komowa ƙasarsu.\nMataki na goma sha huɗu (14)\nIdan azaba ta kai wa mutum karo, yana da hakkin ya tambayi waɗansu\nƙasashe gudun-hijira kuma ya same shi da matsayin ɗan gudun-hijiran da\ndoka ta hana a taɓa.\nMutumin ba zai iya yin amfani da wannan hakki ba idan ana nemansa bayan\nan tabbata ya aikata babban laifi irin wanda doka ta hana ko wanda ya\nsaɓa wa manufar Majalisar Ɗinkin Duniya da ƙa'idodinta.\nMataki na goma sha biyar (15)\nKowane mutum na da hakkin kasancewa ɗan wata ƙasa.\nBa wanda za a tuɓe wa rigarsa ta ɗan-ƙasa ba tare da cikakken dalili ba,\nko a hana masa yin amfani da hakkinsa na sake ƙasa idan ya ga dama.\nMataki na goma sha shida (16)\nIdan mace da namiji sun isa aure, suna da hakkin su auri juna su yi\niyali, kuma za a yi auren ba tare da an rage wa waninsu darajarsa ta"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "5c96a739d6ab697231c77867ad939b86",
            "Index": 3,
            "Label": "4",
            "Size": [
                595.0,
                842.0
            ],
            "Text": "ɗan-adam ba saboda launin fatarsa ko don yana ɗan wata ƙasa ko kuma don\naddininsa. Kuma za su kasance da hakkoki na namiji daidai da na mace a\ngame da wannan aure, a cikin zaman auren ko a lokacin rabuwa idan ta\nfaru.\nBa za a ɗaura auren ba sai kowane daga cikin angwayen ya bada yardarsa\ncikin ‘yanci.\nShi dai iyali shi ne muhimmin tushen jama'a, saboda haka ya kamata\njama'a da hukuma su kiyaye shi.\nMataki na goma sha bakwai (17)\nKowane mutum, ko shi ɗaya ko a cikin tarayya, yana da hakkin ya mallaki\ndukiya.\nBa wanda za a ƙwace wa dukiyarsa ba tare da cikakken dalili ba.\nMataki na goma sha takwas (18)\nKowane mutum na da hakkin ya sami ‘yancin yin tunani da na sanin ya\nkamata da na bin addini; saboda haka yana da ‘yancin sake addini ko\nra'ayin da ya bada gaskiya gare shi, da kuma ‘yancin nuna addininsa ko\nra'ayinsa, shi ɗaya ko a cikin taro kuma a fili ko a ɓoye ta hanyar\nkoyarwa ko yin ibada, ko bauta wa abin da ya bada gaskiya gare shi da\nyin abubuwan da abin da yake bauta wa ɗin ya nuna masa.\nMataki na goma sha tara (19)\nKowane ɗan-adam na da hakkin ya sami ‘yancin kasancewa da ra'ayin kansa\nda ‘yancin faɗar ra'ayin nasa; saboda haka yana da hakkin ya sami\n‘yancin kauda duk wani tsoro game da ra'ayoyinsa, da ‘yancin neman\nlabaru da sababbin ra'ayoyi, ya same su kuma ya baza su duk inda yake so\nba tare da sanin iyaka ba, kuma ta kowace hanya.\nMataki na ashirin (20)\nKowane mutum na da hakkin ya sami ‘yancin yin taro da kafa ƙungiyoyi\ntare da makamantansa muddin dai ƙungiyoyin na zaman lafiya ne.\nBa wanda za a tilasta wa shiga wata ƙungiya.\nMataki na ashirin da ɗaya (21)\nKowane mutum na da hakkin kasancewa a cikin ja-gorancin harkokin jama'a\nna ƙasarsu, ko shi da kansa ko ta hanyar aika wakilansa waɗanda ya zaba\ncikin ‘yanci.\nKowane mutum na da hakki a cikin sharaɗin daidai-wa-daida ya sami halin\na ɗaukaka shi ya kama ragamar tafiyar da waɗansu ayyukan ƙasarsu na kula\nda harkokin jama'a.\nYadda al'umma ke so ne mahakunta za su tafiyar da mulkin kasa; za a san\nbuƙatar al'umma game da mulki ta hanyar gudanar da zabe kan gaskiya\nlokaci zuwa lokaci, inda dukkan ‘yan-ƙasa a zaman daidai-wa-daida muddin\ndai suna cikin sharaɗi, su sami damar zartar da zaben kuma cikin an yi"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "68f85cbadb5d8d53585d2b5105bd4027",
            "Index": 4,
            "Label": "5",
            "Size": [
                595.0,
                842.0
            ],
            "Text": "jefa ƙuri'a a asirce ko ta wata hanya mai kama da haka, domin a tabbatar\ncewa kowa ya yi zabe cikin ‘yanci.\nMataki na ashirin da biyu (22)\nKowane mutum, a matsayinsa na kasancewa ɗaya daga cikin halittun da\njama'a ta ƙunsa, yana da hakkin a tabbatar masa da jin daɗin rayuwa\nma'anar tabbatar wa ɗan-adam da jin ɗadin rayuwa shi ne: dangance da\ntsarin kowace ƙasa da halin da take da shi, kowane taliki, da ƙoƙarin\nƙasarsu da taimakon ƙasashen duniya, ya ci moriyar hakkokinsa na samun\nbiyan buƙatunsa game da tattalin arziki, da jin dadin jama'a, da al'adu,\ndomin waɗannan abubuwa ne ke tabbatar masa da mutunci kuma suke ɗaukaka\ndarajar halittarsa cikin walawa.\nMataki na ashirin da uku (23)\nKowane mutum na da hakkin ya sami aiki, da ‘yancin ya zabi aikin da yake\nso dangance da ƙwarewarsa, ya kuma yi aikin kamar kowa a cikin sharaɗi\ngwargwado, kuma yana da hakkin a kiyaye shi da rashin aiki.\nDukkan ‘yan-adam, ba tare da wani bambanci ba, suna da hakkin su sami\nkimar albashi da‘ya idan aiki ɗaya suke yi.\nDuk wanda ke aiki na da hakkin ya sami albashi gwargwadon guminsa, wanda\nzai biya masa buƙatunsa na yau da kullum da shi da iyalinsa, kuma irin\nwaɗanda suka kamaci ɗan-adam a cikin mutuncinsa. Bayan haka, idan akwai\nabubuwan da aka tsara don kyautata rayuwar jama'a, ya sami yin amfani da\nsu.\nKowane mutum na da hakkin ya kafa ƙungiyoyin kiyaye sharuɗan sana'arsa\ntare da makamantansan, ko ya shiga wata ƙungiya mai irin wannan manufa\ndomin ya tanadi abin da zai amfane shi.\nMataki na ashirin da huɗu (24)\nA game da aiki, kowane mutum na da hakkin ya sami hutu don ya shaƙata da\nmusamman ƙayyadadden wa'adin aiki yadda ba zai raunana masa ba, kuma\nyana da hakkin ya sami dogon hutu lokaci zuwa lokaci wanda a cikinsa zai\nkasance yana karɓar albashinsa.\nMataki na ashirin da biyar (25)\nKowane mutum na da hakkin ya sami isasshen halin da zai rayu da shi\ndomin ya kiyaye lafiyarsa da shi da iyalinsa, da jin dadin rayuwarsu, ya\nkuma mallaki halin tabbatar musu da abinci da tufafi da mahalli da\nmagani daga likita da sauran abubuwan kyautata rayuwa waɗanda suke\nbuƙata. Har ila yau yana da hakkin a sama masa abin da zai biya waɗannan\nbuƙatu da shi idan ya rasa aikinsa, ko yana rashin lafiya, ko wani\nmusakanci ya same shi, ko yana cikin gwaurancin mutuwa, ko tsufa, ko\nwata ta'adi ko wani hatsari ya raba shi da dukiyar da ya tanada yake\nrayuwa da ita.\nYa kamata a yi wa mata masu ciki da yara ƙanana tattali da taimako na\nmusamman. Kuma dukkan yara ne ya kamata su ci moriyar wannan tattali da\ntaimako, ba waɗanda aka haifa a cikin aure kadai ba."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "c5a01b46c70295c2c9c58cd8b3c67128",
            "Index": 5,
            "Label": "6",
            "Size": [
                595.0,
                842.0
            ],
            "Text": "Mataki na ashirin da shida (26)\nKowane mutum na da hakkin ya sami ilimi. Ya kamata ilimi ya zamanto ba\nna biya ba a ƙalla a cikin azuzuwan farko, wato tushen ilimi. Tilas ne\nga kowa ya yi karatu a cikin azuzuwan farko. Ya kamata a baza ilimin\nhusaha da na koyon sana'a a ko'ina. Duk wanda ƙwazonsa ya ba hali ya\nkamata a ba shi damar zuwa neman ilimin ƙoli ba tare da bambanci ba.\nAbin nufi ga ilimi shi ne: ya sama wa ɗan-adam jin daɗin rayuwa da\nƙarfafa kiyayewa da hakkokinsa da muhimman abubuwan da ‘yancinsa ya\nƙunsa. Ya kamata ilimi ya kawo fahimtar juna da ragowa da aminci\ntsakanin ƙasashe da tsakanin ‘yan-adam, kome launin fatarsu da addinin\nda suke bi, ya kuma ƙarfafa ƙoƙarin da Majalisar Ɗinkin Duniya take yi\ndomin a sami zaman lafiya da kwanciyar hankali a duniya.\nGame da neman ilimi, iyayen ne a gaba wajen hakkin faɗin irin tarbiyyar\nda za a yi wa ‘ya‘yansu.\nMataki na ashirin da bakwai (27)\nKowane mutum na da hakkin bada gwargwadon gudummuwarsa cikin ‘yanci ga\ndukkan al'amurran al'adu na da'irarsa da cin moriyar abubuwan da ake\nƙagowa don daɗaɗa rai, da taimakawa ga ci-gaban kimiyya, haka kuma yana\nda hakkin ya yi amfani da hikimomin da da'irarsu ta tanada, da\nkyakkyawan sakamakon da aka samu daga kimiyya.\nKowa na da hakkin a yi masa kariya ta kowane hali, domin ya sami damar\nyin fara'a da cin amfanin abin da ya ƙirƙiro a fannin kimiyya ko na\nadabi ko na hikima.\nMataki na ashirin da takwas (28)\nKowa na da hakkin ganin an sami kyakkyawan shiri a cikin zaman jama'a da\ntsakanin ƙasashen duniya domin hakkokin nan da dukkan abubuwan da ‘yanci\nya ƙunsa waɗanda aka bayyana a cikin wannan jawabi su tabbata sosai.\nMataki na ashirin da tara (29)\nƊan-adam na da nauyin bauta wa da'irar da yake rayuwa a ciki a wuyansa,\ndomin a nan kaɗai ne yake samun halin ƙarfafa darajarsa ta ɗan-adam\ncikin ‘yanci.\nKowa zai yi amfani matuƙa da hakkokinsa da abubuwan da ‘yancinsa ya\nƙunsa ba tare da wata iyaka ba, sai fa wadda doka ta kafa musamman domin\na cikin zaman jama'a wadda ta san ma'anar dimukiraɗiyya, kowa ya san\nkuma ya kiyaye da hakkokin makamantansa da abubuwan da ‘yancinsu ya\nƙunsa, kuma domin ɗa'a da kyakkyawan shirin jama'a da jin daɗin rayuwa\nga kowa su tabbata kamar yadda ya kamata.\nTa kowane hali ba za a iya yin amfani da waɗannan hakkoki da abubuwan da\n‘yanci ya ƙunsa ba a cikin saba wa manufar Majalisar Ɗinkin Duniya da\nka'idodinta.\nMataki na talatin (30)\nBa wani mataki a cikin wannan jawabi, wanda wata ƙasa ko wata ƙungiya ko"
        },
        "6": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a89bc49923818d6750f40c0328557682",
            "Index": 6,
            "Label": "7",
            "Size": [
                595.0,
                842.0
            ],
            "Text": "wani mutum zai yi amfani da shi, ya kwatanta cewa matakin ya ba shi ikon\ntafiyar da wata hidima, ko aikata wani abu da nufin rushe waɗannan\nhakkoki da abubuwan da ‘yanci ya ƙunsa, waɗanda aka bayyana a cikin\nwannan jawabi."
        }
    }
}
