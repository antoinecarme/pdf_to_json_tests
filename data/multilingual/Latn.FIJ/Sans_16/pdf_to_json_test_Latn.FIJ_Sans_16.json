{
    "MetaData": {
        "Author": null,
        "Creation_Date": 1581467867,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "4f42dfaf254a9d921bdc0c8036ca5dca",
            "Index": 0,
            "Label": "1",
            "Size": [
                595.0,
                842.0
            ],
            "Text": "LAWA RARABA NI DODONU NI LEWENIVANUA\nEna 10 ni Tiseba 1948, a vakadonuya qai kacivaka na Vale ni Bose Levu ni Matabose Levu kei vuravura na\nLawa Raraba ni Dodonu ni Lewenivanua. Sa volai tiko yani oqo na lewe ni Lawa. Ena toqai ena itukutuku ni\nveigauna na lawa oqo, ni vakadonui oti, era uqeti sara na lewe ni Matabose mera kucivaka ra qai “raica me\nkaburaki, vakaraitaki, wiliki qai vakamacalataki, vakauasivi e veikoronivuli kei na veitabana cava tale ni\nvuli. Me kua sara ni caka oqo ena dela ni veivakaduiduitaki ena vuku ni itutu vakapolitiki ni dua na vanua se\nvanua tu vakataki koya se vanua qali.”\nIKAU\nNi yavu ni galala, lewa dodonu kei na sautu ena vuravura na noda vakadinata ni dodonu mera dokai mera\nraici tale ga vakatautauvata na lewe kece ga ni vuvale kawatamata,\nNi na tubu na itovo vakadomobula e sokanu kina na lewaeloma ni kawatamata ke\nvakawaleni qai beci na dodonu ni kawatamata kei na kena vakatakilai ni ka levu duadua era nuitaka tu na\nlewenivanua na vuravura era na marautaka kina na tamata yadua na galala ni vosa kei na galala ni vakabauta\nvaka kina na galala mai na rere kei na leqa,\nNi dodonu me taqomaki vinaka ena lawa na dodonu ni lewenivanua, me kua kina ni vakasaurarataki na\ntamata ena nodra vaqara bula mera saqata na veiliutaki e voravora qai ca,\nNi bibi me sagai mera veimaliwai vinaka na veimatanitu,\nNira sa vakadeitaka na lewe ni Matabose Levu kei Vuravura ena kena Lawatu na nodra vakabauta na dodonu\nni lewenivanua me dokai qai kilai na yaga ni tamata yadua, ni tautauvata vinaka nodrau dodonu na tagane kei\nna yalewa ra qai nakita dei mera vakabulabulataka na toso vakaitikotiko kei na vueti cake ni ivakatagedegede\nni bula mera galala kina vakalevu,"
        },
        "1": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "1b0fc8004bbaefb299eecfbd9f38bdec",
            "Index": 1,
            "Label": "2",
            "Size": [
                595.0,
                842.0
            ],
            "Text": "Nira sa yalataka na matanitu era lewe ni Matabose mera na saga ena veitokoni ni\nMatabose Levu kei Vuravura mera vakabulabulataka na dokai kei na muri ni dodonu raraba ni lewenivanua\nkei na galala ni tamata yadua,\nNi rui bibi me matata vinaka vei keda kece na dodonu kei na galala oqo me vakayacori rawa kina na vosa ni\nyalayala oqo,\nO koya gona\nE kacivaka kina\nNA VALE NI BOSE LEVU\nNA LAWA RARABA NI DODONU NI LEWENIVANUA oqo e dodonu mera na saga vakatautauvata kece\nsara na veimatatamata kei na veimatanitu mera kila ra qai nanuma deivaki na kena lewenivanua yadua kei na\nveitikotiko kece sara. Mera na saga mera vakavulica ena kena totaki na dokai ni dodonu kei na galala kece\noqo kei na nodra saga tiko vakalailai me kilai qai muri vakararaba, vakavinaka, ena dua na matanitu me tete\nina veimatanitu ena kedra maliwa na vanua tu vakataki ira kei na vanua qali.\nTikina e 1.\nEra sucu ena galala na tamata yadua, era tautauvata ena nodra dokai kei na nodra dodonu. E tiko na nodra\nvakasama kei na nodra lewaeloma, sa dodonu mera veidokadokai ena yalo ni veitacini.\nTikina e 2.\nNa tamata kece e nodra na dodonu kei na galala e tukuni tiko ena Lawa oqo, e sega ni dua me vakaduiduitaki\nena vuku beka ni kawa, roka ni kuliniyago, tagane se yalewa, vosa, lotu, nanuma vakapolitiki se nanuma\ncava tale, vanua se itikotiko e cavutu mai kina, iyau, sucu se itutu cava tale."
        },
        "2": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "f4bea0a10fee12cb3bbc5fbcf7c1bdbd",
            "Index": 2,
            "Label": "3",
            "Size": [
                595.0,
                842.0
            ],
            "Text": "Me kua tale ga ni vakaduiduitaki e dua ena vuku ni matanitu se vanua e cavutu mai kina, ena vakasama beka\nvakapolitiki, vakaiyalayala se itutu ena vuravura, se mani vanua tu vakataki koya, vanua qali, koloni, se itutu\ncava ga.\nTikina e 3.\nNa tamata kece e dodonu me bula, me galala, me taqomaki tale ga.\nTikina e 4.\nMe kua ni dua me bobula se vakabobulataki; e vakatabui na bobula kei na veivakabobulataki ena kena\nmataqali kece sara.\nTikina e 5.\nMe kua ni dua e vakararawataki, se vakacacani, me caka vua se totogitaki ena itovo e sega ni vakatamata, e\nveivakalolomataki.\nTikina e 6.\nNa tamata kece e dodonu me raici vakatautauvata ena liga ni lawa.\nTikina e 7.\nE tautauvata kece na tamata ena liga ni lawa, mera taqomaki kece tale ga ena lawa, me kua ni dua me\nvakaduiduitaki. Na tamata kece e sega ni dodonu me vakaduiduitaki ena vuku ni dua na tiki ni Lawa oqo se\nme uqeti me vakaduiduitaki.\nTikina e 8.\nE nodra dodonu na tamata kece me rogoci vinaka na nodra kisi ena dua na mataveilewai cicivaki vinaka ena\nnona matanitu kevaka e beci na nona dodonu e maroroi tu ena lawatu se ena lawa."
        },
        "3": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "2d4cc68ca6bcd5fff233519a81c87438",
            "Index": 3,
            "Label": "4",
            "Size": [
                595.0,
                842.0
            ],
            "Text": "Tikina e 9.\nMe kua ni dua e vesu, qaqauraki, se me lesavi vakailoa\nTikina e 10.\nE dodonu ni tamata kece me rogoci vakatautauvata, vakadodonu, ena mataveilewai e tu vakataki koya qai\nsega ni veitovaki me macala kina na nonu dodonu kei na ka me cakava ena cala e beitaki kina.\nTikina e 11.\nE dodonu ni tamata kece e beitaki ena dua ena cala me nanumi ni sega. ni cala me yacova ni sa qai vakacalai\ndina ena lawa ena veilewai a vakatarai kina me valataka na nona kisi.\nMe kua ni dua e beitaki ena cala ena vuku ni ka e cakava se sega ni cakava kevaka e sega ni wili me cala ena\nlawa ni vanua se lawa ni vuravura ena gauna se cala kina, me kua tale ga ni tau vua na itotogi bibi cake mai\nna itotogi se vakamuri tiko ena gauna e cala kina.\nTikina e 12.\nMe kua ni dua e vakasaurarataki me baleta na nona bula, vuvale, itikotiko, se ivola, se me beci o koya kei na\nkena irogorogo. E dodonu ni tamata kece me taqomaki ena lawa mai na cakacaka se veivakacacani vaka oqo.\nTikina e 13.\nE dodonu ni tamata kece me veitosoyaki qai vakaitikotiko ena loma ni nona vanua.\nE dodonu ni tamata kece me biuta na vanua cava ga, wili kina na nona vanua, se me lesu i nona vanua dina.\nTikina e 14.\nE dodonu ni tamata kece me saga qai marautaka nona kerea me bula ena dua na vanua me kua kina ni"
        },
        "4": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "9d3d2faced87da4498591701bfea7d9b",
            "Index": 4,
            "Label": "5",
            "Size": [
                595.0,
                842.0
            ],
            "Text": "vakatotogani.\nMe kua ni vakayagataki na dodonu oqo kevaka e vakacacani ena vuku ni basulawa e sega ni yavutaki\nvakapolitiki se ena vuku ni cakacaka e veicalati kei na inaki kei na vakasama ni Matabose Levu kei\nVuravura.\nTikina e 15.\nE dodonu ni tamata kece me lewe ni dua na vanua.\nMe kua ni dua e vakasaurarataki me kua ni tiko ena nona vanua se me veisautaka na vanua e sa volai kina.\nTikina e 16.\nE dodonu ni tagane kei na yalewa sa tamatabula, veitalia na nodra kawa, vanua se lotu, mera vakamau ra qai\ntauyavutaka nodra vuvale. E dodonu me tautauvata tiko ga na nodra dodonu nira vakamau, ni vakamau oti\nkei na gauna ni sere.\nMe rau qai vakamau ga e lewe rua ke rau vinakata rau qai vakadonuya ruarua.\nE yavu dina qai yavu dodonu ga ni bula vakaitikotiko na vuvale, sa dodonu kina me taqomaka na vuvale na\nvanua kei na matanitu.\nTikina e 17.\nE dodonu ni tamata kece me taukena na iyau, me nona ga se taukena vata kei na so tale.\nMe kua ni dua e kovei vua na nona iyau.\nTikina e 18.\nE nona dodonu na tamata kece na galala ni vakasama, lewaeloma kei na lotu; e okati ena dodonu oqo na"
        },
        "5": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "645654c98f53101a95701e391796e763",
            "Index": 5,
            "Label": "6",
            "Size": [
                595.0,
                842.0
            ],
            "Text": "galala me veisautaka na nona lotu se vakabauta, kei na galala me vakaraitaka na nona lotu se vakabauta ena\nnona veivakavulici, vakaitovotaka, sokalou qai vakamuria, se cakava duadua sc cakava vata kei ira tale e so,\nena matanalevu se cakava vakataki koya.\nTikina e 19.\nE dodonu ni tamata kece na galala me vakamacala se soli vakasama; wili ena dodonu oqo na galala me\ntukuna nona nanuma qai sega ni vakacacani. Me vakasaqara tale ga, ciqoma, tukuna na itukutuku kei na\nvakasama ena tabana ni itukutuku cava se vanua cava ga e tiko kina.\nTikina e 20.\nE dodonu ni tamata kece na galala me soqovata qai veimaliwai ena vakacegu.\nMe kua ni vakasaurarataki e dua me lewe ni dua na isoqosoqo.\nTikina e 21.\nE dodonu ni tamata kece me vakaitavi ena matanitu ni nona vanua, se vakaitavi sara ga kina se ena vukudra\nna mata a digitaka ena galala.\nE dodonu ni tamata kece me vakayagataka vakatautauvata na veiqaravi ni matanitu.\nNa lewa ni matanitu me yavutaki ena nodra lewa na lewenivanua; e tau na nodra lewa ena veidigidigi me dau\ncaka vagauna, vakadodonu tale ga. Me dolavi raraba qai vakatautauvata na veidigidigi ena nodra digidigi lo\nse dua na ivakarau ni digidigi vaka oya ena galala.\nTikina e 22.\nNa tamata kece, ni lewe ni dua na itikotiko, e nodra dodonu me taqomaki ena vanua e tiko kina, me soli tale\nga vei ira, ena sasaga ni nodra matanitu se ena nodra veitokoni na veimatanitu me salavata kei na ituvatuva"
        },
        "6": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "defa208a51fde65a66b01d2f7408f094",
            "Index": 6,
            "Label": "7",
            "Size": [
                595.0,
                842.0
            ],
            "Text": "kei na iyau ni matanitu yadua, na nodra dodonu vakailavo, vakaitikotiko, vakavanua. E bibi na dodonu oqo\nena vuku ni nodra dokai kei na vakavinakataki ni nodra itovo.\nTikina e 23.\nE dodonu ni tamata kece me cakacaka, me lewa nona cakacaka, me vinaka qai caka vakadodonu na kena isau\nkei na ivakarau ni cakacaka, me taqomaki tale ga mai na sega ni cakacaka.\nE dodonu ni tamata kece me saumi vakadodonu ena cakacaka e cakava, me kua na veivakaduiduitaki.\nE dodonu ni tamata kece e cakacaka me dodonu qai vinaka na kena isau me ratou bula vinaka kina, me dokai\ntale ga kina o koya kei na nonu vuvale, me qai tokoni, ke gadrevi, ena sala ni veivuke rale e so\nE dodonu ni tamata kece me vakaduria se lewena na unioni me taqomaki kina.\nTikina e 24.\nE dodonu ni tamata kece me vakacegu, me gade me veirauti tale ga nona gauna ni cakacaka qai saumi ena\nnona gauna ni gade vakayabaki.\nTikina e 25.\nE dodonu ni tamata kece me vinaka na nona ivakarau ni bula me bula kina o koya kei na nona vuvale, bau\nkina na kakana, isulu, vale, veiqaravi vakavuniwai kei na ka ni veivuke tale vaka oya, na dodonu tale ga me\nvukei ke sega nona cakacaka, tauvimate, vakaleqai na yagona, mate o watina, qase, se dua tale na leqa e sega\nni cakava rawa kina e dua na ka.\nE dodonu mera qaravi vinaka ra qai vukei na tina kei na luvedra. Se sucu na gone ena loma ni vakamau se\nsega, e dodonu mera na vukei tiko ga vakatautauvata.\nTikina e 26."
        },
        "7": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "2c5a199ca80069966d4f0cb5bce1a900",
            "Index": 7,
            "Label": "8",
            "Size": [
                595.0,
                842.0
            ],
            "Text": "E dodonu ni tamata kece me vuli. Me kua ni saumi na vuli, vakabibi mada ga ena paraimari, ena cala tale ga\nke ra sega ni vuli no gone era tiko ena yabaki ni bula ni paraimari. Me na tiko vakarawarawa na vulitara kei\nna vulitorocake. Me na dola tale ga na vulitorocake vei ira kece era yacova.\nMe vagolei na vuli ena kena bucini na itovo vinaka kece, me vaqaqacotaki tale ga na dokai ni dodonu ni\nlewenivanua kei na galala yadua. Me vakabulabulataka na vuli na veikilai, veivosovosoti kei na veiwekani\nvakamatanitu, vakamatatamata, se vakamatalotu, me qai vamuria na cakacaka ni tiko veisaututaki ni\nMatabose Levu kei Vuravura\nE nodra dodonu na itubutubu mera digia na vuli mera vuli kina na luvedra.\nTikina e 27.\nE dodonu ni tamata kece me vakaitavi kevaka e vinakata ena itovo ni bula ni nona vanua, me marautaka na\ndroini, ivakatagi kei na veika vaka oya, me vakaitavi tale ga ena sasaga vakasaenisi, me vakila tale ga na\nkena yaga.\nE dodonu ni tamata kece me taqomaki na yacana kei na ka e cakava ena saenisi, volavola, se droini.\nTikina e 28.\nE dodonu ni tamata kece me lewe ni itikotiko e tuvanaki maqosa ena nona vanua se vanua tani me muri kina\nvakavinaka na dodonu kei na galala e virikotori ena Lawa oqo.\nTikina e 29.\nNa tamata kece e tiko na nona itavi ina nona itikotiko me vakavinakataka kina na nona itovo.\nNi muria e dua na nona dodonu kei na nona galala, me na yalani kece vakatautauvata ena lawa, ni kilai qai\ndokai tale ga na nodra dodonu kei na galala tale na so, kei na kena vinakati me muri na itovo e vinaka, na"
        },
        "8": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "4790bf5a1f5c3e06e4b18b764d1da0ef",
            "Index": 8,
            "Label": "9",
            "Size": [
                595.0,
                842.0
            ],
            "Text": "itovo e yaga raraba, me tiko vinaka kina na noda itikotiko vakademokarasi.\n[?]\nTikina e 30.\nMe kua ni vakadewa e dua na ka ena Lawa Raraba oqo me nanuma kina e dua na Matanitu, ilawalawa, se\ntamata ni solia na dodonu me vakaitavi se cakava e dua na ka me vakaleqa kina na dodonu kei na galala era\nvirikotori e ke."
        }
    }
}
