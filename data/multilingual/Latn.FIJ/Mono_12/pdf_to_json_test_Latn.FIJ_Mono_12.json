{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467910,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "LAWA RARABA NI DODONU NI LEWENIVANUA\nEna 10 ni Tiseba 1948, a vakadonuya qai kacivaka na Vale ni Bose Levu ni Matabose Levu kei\nvuravura na Lawa Raraba ni Dodonu ni Lewenivanua. Sa volai tiko yani oqo na lewe ni Lawa. Ena\ntoqai ena itukutuku ni veigauna na lawa oqo, ni vakadonui oti, era uqeti sara na lewe ni\nMatabose mera kucivaka ra qai “raica me kaburaki, vakaraitaki, wiliki qai vakamacalataki,\nvakauasivi e veikoronivuli kei na veitabana cava tale ni vuli. Me kua sara ni caka oqo ena dela\nni veivakaduiduitaki ena vuku ni itutu vakapolitiki ni dua na vanua se vanua tu vakataki koya\nse vanua qali.”\nIKAU\nNi yavu ni galala, lewa dodonu kei na sautu ena vuravura na noda vakadinata ni dodonu mera\ndokai mera raici tale ga vakatautauvata na lewe kece ga ni vuvale kawatamata,\nNi na tubu na itovo vakadomobula e sokanu kina na lewaeloma ni kawatamata ke\nvakawaleni qai beci na dodonu ni kawatamata kei na kena vakatakilai ni ka levu duadua era\nnuitaka tu na lewenivanua na vuravura era na marautaka kina na tamata yadua na galala ni vosa\nkei na galala ni vakabauta vaka kina na galala mai na rere kei na leqa,\nNi dodonu me taqomaki vinaka ena lawa na dodonu ni lewenivanua, me kua kina ni vakasaurarataki\nna tamata ena nodra vaqara bula mera saqata na veiliutaki e voravora qai ca,\nNi bibi me sagai mera veimaliwai vinaka na veimatanitu,\nNira sa vakadeitaka na lewe ni Matabose Levu kei Vuravura ena kena Lawatu na nodra vakabauta na\ndodonu ni lewenivanua me dokai qai kilai na yaga ni tamata yadua, ni tautauvata vinaka nodrau\ndodonu na tagane kei na yalewa ra qai nakita dei mera vakabulabulataka na toso vakaitikotiko\nkei na vueti cake ni ivakatagedegede ni bula mera galala kina vakalevu,\nNira sa yalataka na matanitu era lewe ni Matabose mera na saga ena veitokoni ni\nMatabose Levu kei Vuravura mera vakabulabulataka na dokai kei na muri ni dodonu raraba ni\nlewenivanua kei na galala ni tamata yadua,\nNi rui bibi me matata vinaka vei keda kece na dodonu kei na galala oqo me vakayacori rawa kina\nna vosa ni yalayala oqo,\nO koya gona\nE kacivaka kina\nNA VALE NI BOSE LEVU\nNA LAWA RARABA NI DODONU NI LEWENIVANUA oqo e dodonu mera na saga vakatautauvata kece sara na\nveimatatamata kei na veimatanitu mera kila ra qai nanuma deivaki na kena lewenivanua yadua kei\nna veitikotiko kece sara. Mera na saga mera vakavulica ena kena totaki na dokai ni dodonu kei\nna galala kece oqo kei na nodra saga tiko vakalailai me kilai qai muri vakararaba, vakavinaka,\nena dua na matanitu me tete ina veimatanitu ena kedra maliwa na vanua tu vakataki ira kei na\nvanua qali.\nTikina e 1.\nEra sucu ena galala na tamata yadua, era tautauvata ena nodra dokai kei na nodra dodonu. E tiko\nna nodra vakasama kei na nodra lewaeloma, sa dodonu mera veidokadokai ena yalo ni veitacini.\nTikina e 2.\nNa tamata kece e nodra na dodonu kei na galala e tukuni tiko ena Lawa oqo, e sega ni dua me\nvakaduiduitaki ena vuku beka ni kawa, roka ni kuliniyago, tagane se yalewa, vosa, lotu, nanuma\nvakapolitiki se nanuma cava tale, vanua se itikotiko e cavutu mai kina, iyau, sucu se itutu\ncava tale.\nMe kua tale ga ni vakaduiduitaki e dua ena vuku ni matanitu se vanua e cavutu mai kina, ena\nvakasama beka vakapolitiki, vakaiyalayala se itutu ena vuravura, se mani vanua tu vakataki\nkoya, vanua qali, koloni, se itutu cava ga.\nTikina e 3.\nNa tamata kece e dodonu me bula, me galala, me taqomaki tale ga.\nTikina e 4.",
            "Image": "eccdcd4e743a600d643d127548a71f6c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Me kua ni dua me bobula se vakabobulataki; e vakatabui na bobula kei na veivakabobulataki ena\nkena mataqali kece sara.\nTikina e 5.\nMe kua ni dua e vakararawataki, se vakacacani, me caka vua se totogitaki ena itovo e sega ni\nvakatamata, e veivakalolomataki.\nTikina e 6.\nNa tamata kece e dodonu me raici vakatautauvata ena liga ni lawa.\nTikina e 7.\nE tautauvata kece na tamata ena liga ni lawa, mera taqomaki kece tale ga ena lawa, me kua ni\ndua me vakaduiduitaki. Na tamata kece e sega ni dodonu me vakaduiduitaki ena vuku ni dua na\ntiki ni Lawa oqo se me uqeti me vakaduiduitaki.\nTikina e 8.\nE nodra dodonu na tamata kece me rogoci vinaka na nodra kisi ena dua na mataveilewai cicivaki\nvinaka ena nona matanitu kevaka e beci na nona dodonu e maroroi tu ena lawatu se ena lawa.\nTikina e 9.\nMe kua ni dua e vesu, qaqauraki, se me lesavi vakailoa\nTikina e 10.\nE dodonu ni tamata kece me rogoci vakatautauvata, vakadodonu, ena mataveilewai e tu vakataki\nkoya qai sega ni veitovaki me macala kina na nonu dodonu kei na ka me cakava ena cala e beitaki\nkina.\nTikina e 11.\nE dodonu ni tamata kece e beitaki ena dua ena cala me nanumi ni sega. ni cala me yacova ni sa\nqai vakacalai dina ena lawa ena veilewai a vakatarai kina me valataka na nona kisi.\nMe kua ni dua e beitaki ena cala ena vuku ni ka e cakava se sega ni cakava kevaka e sega ni\nwili me cala ena lawa ni vanua se lawa ni vuravura ena gauna se cala kina, me kua tale ga ni\ntau vua na itotogi bibi cake mai na itotogi se vakamuri tiko ena gauna e cala kina.\nTikina e 12.\nMe kua ni dua e vakasaurarataki me baleta na nona bula, vuvale, itikotiko, se ivola, se me\nbeci o koya kei na kena irogorogo. E dodonu ni tamata kece me taqomaki ena lawa mai na cakacaka\nse veivakacacani vaka oqo.\nTikina e 13.\nE dodonu ni tamata kece me veitosoyaki qai vakaitikotiko ena loma ni nona vanua.\nE dodonu ni tamata kece me biuta na vanua cava ga, wili kina na nona vanua, se me lesu i nona\nvanua dina.\nTikina e 14.\nE dodonu ni tamata kece me saga qai marautaka nona kerea me bula ena dua na vanua me kua kina\nni vakatotogani.\nMe kua ni vakayagataki na dodonu oqo kevaka e vakacacani ena vuku ni basulawa e sega ni\nyavutaki vakapolitiki se ena vuku ni cakacaka e veicalati kei na inaki kei na vakasama ni\nMatabose Levu kei Vuravura.\nTikina e 15.\nE dodonu ni tamata kece me lewe ni dua na vanua.\nMe kua ni dua e vakasaurarataki me kua ni tiko ena nona vanua se me veisautaka na vanua e sa\nvolai kina.\nTikina e 16.\nE dodonu ni tagane kei na yalewa sa tamatabula, veitalia na nodra kawa, vanua se lotu, mera\nvakamau ra qai tauyavutaka nodra vuvale. E dodonu me tautauvata tiko ga na nodra dodonu nira\nvakamau, ni vakamau oti kei na gauna ni sere.",
            "Image": "5550b9b8ee418262fd8fe701650cf8df"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Me rau qai vakamau ga e lewe rua ke rau vinakata rau qai vakadonuya ruarua.\nE yavu dina qai yavu dodonu ga ni bula vakaitikotiko na vuvale, sa dodonu kina me taqomaka na\nvuvale na vanua kei na matanitu.\nTikina e 17.\nE dodonu ni tamata kece me taukena na iyau, me nona ga se taukena vata kei na so tale.\nMe kua ni dua e kovei vua na nona iyau.\nTikina e 18.\nE nona dodonu na tamata kece na galala ni vakasama, lewaeloma kei na lotu; e okati ena dodonu\noqo na galala me veisautaka na nona lotu se vakabauta, kei na galala me vakaraitaka na nona\nlotu se vakabauta ena nona veivakavulici, vakaitovotaka, sokalou qai vakamuria, se cakava\nduadua sc cakava vata kei ira tale e so, ena matanalevu se cakava vakataki koya.\nTikina e 19.\nE dodonu ni tamata kece na galala me vakamacala se soli vakasama; wili ena dodonu oqo na galala\nme tukuna nona nanuma qai sega ni vakacacani. Me vakasaqara tale ga, ciqoma, tukuna na\nitukutuku kei na vakasama ena tabana ni itukutuku cava se vanua cava ga e tiko kina.\nTikina e 20.\nE dodonu ni tamata kece na galala me soqovata qai veimaliwai ena vakacegu.\nMe kua ni vakasaurarataki e dua me lewe ni dua na isoqosoqo.\nTikina e 21.\nE dodonu ni tamata kece me vakaitavi ena matanitu ni nona vanua, se vakaitavi sara ga kina se\nena vukudra na mata a digitaka ena galala.\nE dodonu ni tamata kece me vakayagataka vakatautauvata na veiqaravi ni matanitu.\nNa lewa ni matanitu me yavutaki ena nodra lewa na lewenivanua; e tau na nodra lewa ena\nveidigidigi me dau caka vagauna, vakadodonu tale ga. Me dolavi raraba qai vakatautauvata na\nveidigidigi ena nodra digidigi lo se dua na ivakarau ni digidigi vaka oya ena galala.\nTikina e 22.\nNa tamata kece, ni lewe ni dua na itikotiko, e nodra dodonu me taqomaki ena vanua e tiko kina,\nme soli tale ga vei ira, ena sasaga ni nodra matanitu se ena nodra veitokoni na veimatanitu me\nsalavata kei na ituvatuva kei na iyau ni matanitu yadua, na nodra dodonu vakailavo,\nvakaitikotiko, vakavanua. E bibi na dodonu oqo ena vuku ni nodra dokai kei na vakavinakataki ni\nnodra itovo.\nTikina e 23.\nE dodonu ni tamata kece me cakacaka, me lewa nona cakacaka, me vinaka qai caka vakadodonu na\nkena isau kei na ivakarau ni cakacaka, me taqomaki tale ga mai na sega ni cakacaka.\nE dodonu ni tamata kece me saumi vakadodonu ena cakacaka e cakava, me kua na veivakaduiduitaki.\nE dodonu ni tamata kece e cakacaka me dodonu qai vinaka na kena isau me ratou bula vinaka kina,\nme dokai tale ga kina o koya kei na nonu vuvale, me qai tokoni, ke gadrevi, ena sala ni veivuke\nrale e so\nE dodonu ni tamata kece me vakaduria se lewena na unioni me taqomaki kina.\nTikina e 24.\nE dodonu ni tamata kece me vakacegu, me gade me veirauti tale ga nona gauna ni cakacaka qai\nsaumi ena nona gauna ni gade vakayabaki.\nTikina e 25.\nE dodonu ni tamata kece me vinaka na nona ivakarau ni bula me bula kina o koya kei na nona\nvuvale, bau kina na kakana, isulu, vale, veiqaravi vakavuniwai kei na ka ni veivuke tale vaka\noya, na dodonu tale ga me vukei ke sega nona cakacaka, tauvimate, vakaleqai na yagona, mate o\nwatina, qase, se dua tale na leqa e sega ni cakava rawa kina e dua na ka.\nE dodonu mera qaravi vinaka ra qai vukei na tina kei na luvedra. Se sucu na gone ena loma ni\nvakamau se sega, e dodonu mera na vukei tiko ga vakatautauvata.",
            "Image": "28fd22841e8eb78ccf404a55c0a6199a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Tikina e 26.\nE dodonu ni tamata kece me vuli. Me kua ni saumi na vuli, vakabibi mada ga ena paraimari, ena\ncala tale ga ke ra sega ni vuli no gone era tiko ena yabaki ni bula ni paraimari. Me na tiko\nvakarawarawa na vulitara kei na vulitorocake. Me na dola tale ga na vulitorocake vei ira kece\nera yacova.\nMe vagolei na vuli ena kena bucini na itovo vinaka kece, me vaqaqacotaki tale ga na dokai ni\ndodonu ni lewenivanua kei na galala yadua. Me vakabulabulataka na vuli na veikilai,\nveivosovosoti kei na veiwekani vakamatanitu, vakamatatamata, se vakamatalotu, me qai vamuria na\ncakacaka ni tiko veisaututaki ni Matabose Levu kei Vuravura\nE nodra dodonu na itubutubu mera digia na vuli mera vuli kina na luvedra.\nTikina e 27.\nE dodonu ni tamata kece me vakaitavi kevaka e vinakata ena itovo ni bula ni nona vanua, me\nmarautaka na droini, ivakatagi kei na veika vaka oya, me vakaitavi tale ga ena sasaga\nvakasaenisi, me vakila tale ga na kena yaga.\nE dodonu ni tamata kece me taqomaki na yacana kei na ka e cakava ena saenisi, volavola, se\ndroini.\nTikina e 28.\nE dodonu ni tamata kece me lewe ni itikotiko e tuvanaki maqosa ena nona vanua se vanua tani me\nmuri kina vakavinaka na dodonu kei na galala e virikotori ena Lawa oqo.\nTikina e 29.\nNa tamata kece e tiko na nona itavi ina nona itikotiko me vakavinakataka kina na nona itovo.\nNi muria e dua na nona dodonu kei na nona galala, me na yalani kece vakatautauvata ena lawa, ni\nkilai qai dokai tale ga na nodra dodonu kei na galala tale na so, kei na kena vinakati me muri\nna itovo e vinaka, na itovo e yaga raraba, me tiko vinaka kina na noda itikotiko\nvakademokarasi.\n[?]\nTikina e 30.\nMe kua ni vakadewa e dua na ka ena Lawa Raraba oqo me nanuma kina e dua na Matanitu, ilawalawa,\nse tamata ni solia na dodonu me vakaitavi se cakava e dua na ka me vakaleqa kina na dodonu kei\nna galala era virikotori e ke.",
            "Image": "233d8c6006ac54459dd38f68e4493b3c"
        }
    }
}
