{
    "MetaData": {
        "Author": null,
        "Creation_Date": 1581470775,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f382f3af8249c4793ca0cb6740f70775",
            "Index": 0,
            "Label": "1",
            "Size": [
                595.0,
                842.0
            ],
            "Text": "KURUDZIRO YEKUCHENGETEDZVA KWEKODZERO DZEVANHU PASI POSE\nZARURO\nSezvo kucherechedza hunhu nekodzero yakayenzana yomunhu wese pasi pose iriyo mviromviro\nyomutongero uri pachokwadi norunyararo panyika.\nSezvo kusatevera nekusvora kodzero dzevanhu zvakamboita kuti kuve noutsinye hwakarwadza\npfungwa dzevanhu pasi pose, nokuuya kwenyika inevanhu vachafadzwa norusununguko\nnokutaura zvavanoda zvakapikirwa sezvinangwa zvinodiwa kuvanhu vese vese.\nSezvo chiri chinhu chinokosha, kana munhu asingazomanikidzirwa kuita somukana\nwokupedzisira, kupandukira hutongi hwakaipa kana hudzvanyiriri, kuti, kodzero dzevanhu\ndzichengetedzwe nohutongi hwomutemo.\nSezvo vanhu vese veMubatanidzwa weNyika, muchisununguko ichi, varatidzazve chitendero\nchavo mukodzero dzavanhu dzinokosha, uyewo muhunhu nohukoshi homunhu wega wega,\nmunezvekodzero yakayenzana yavanhurume navanhukadzi, zvekare vazvishingisa kukurudzira\nbudiriro mumagariro nokusimudzirwa kohupenyu huri nani murusununguko rwunokosha\nrwakawedzerwa.\nSezvo kunzwisisa pamwechete kodzero idzi norusununguko zvichikosha zvakanyanya kuti\nchisungo chibudirire.\nSaka Nokudaro\nGUNGANO ROMUBATA - NIDZWA WENYIKA DZEPASI POSE\nrinozivisa\nNEZVEKURUDZIRO INO YEKUCHENGETEDZVA KWEKODZERO DZEVANHU PASI POSE sechiratidzo\nchokubudirira pamwechete kwavanhu vese nemarudzi ese, pedzisire munhu wese nenhengo\ndzese dzemunyika vavekuchengetedza kurudziro ino, vachishingirira nokudzidzisa uyewo\nkuita mabasa ekudzidzisa nokukurudzira kuremekedzwa kwekodzero dzino nerusununguko\nnamatanho okubudirira munyika kana pasi pose, kuita kuti kodzero idzi dzicherechedzwe\nzvakakwana nokuchengetedzwa pasi pose nevanhu vemunyika dzinova nhengo uyewo vanhu\nvanogara mumatunhu ari pasi penyika idzodzo.\n1. Chisungo cheKutanga\nVanhu vese vanoberekwa vakasununguka uyewo vakaenzana pahunhu nekodzero dzavo. Vanhu\nvese vanechipo chokufunga nekuziva chakaipa nechakanaka saka vanofanira kubatana\nnomweya wohusahwira.\n2. Chisungo cheChipiri\nMunhu wese anofanirwa kuwana kodzero norusununguko samataurirwo azvakaitwa mukurudziro\nino, pasina kusarura kupi zvako, kwakaita sekwerudzi rwake, ruvara rwake kana kuti\nmunhurume kana kuti munhukadzi here, mutauro wake, svondo yake, kana kuti mafungiro ake\nmunezvematongerwo enyika kana zvipi zvazvo.\nZvekare, hapana kusarura kuchaitwa nokuda kwemamiriro munezvematongerwo enyika,\nmutongero kana kuti mamiriro enyika kana dunhu raanogara muneipi zvayo nyika pasi pose,\ningava nyika yakasununguka, nyika iri kufanotongwa, kana nyika isati yawana kuzvitonga\nkuzere kana chipi zvacho chipingidzo pakuzvitonga."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fdd9098028b02ef1704b730ad2db4de1",
            "Index": 1,
            "Label": "2",
            "Size": [
                595.0,
                842.0
            ],
            "Text": "3. Chisungo cheChitatu\nMunhu wese anekodzero yokurarama, kuvanerusununguko nokuzvichengetedza iye omene.\n4. Chisungo cheChina\nHapana munhu achachengetwa muhuranda kana kuitwa semuranda, huranda nekutengeswa\nkwevanhu neipi zvayo nzira hazvizotenderwi.\n5. Chisungo cheChishanu\nHapana munhu anofanirwa kurwadziswa kana kuitirwa hutsinye, kubatwa semhuka kana kuitwa\nzvinoderedza, kana upi zvawo murangiro wakadaro.\n6. Chisungo cheChitanhatu\nVanhu vese vakayenzana pamberi pomutemo uye vanekodzero, pasina rusarura,\nyokuchengetedzwa zvakayenzana nomutemo.\n7. Chisungo cheChinomwe\nMunhu wese anekodzero yokuenzanisirwa chichemo chake zvakakwana namatare ari pachokwadi\nemunyika make apo anenge aitirwa zvinotyora kodzero dzinokosha dzaanopiwa nebumbiro\nremitemo kana iwo mutemo pachawo. Munhu wese anenzira yekudzivirirwa yakafanana\nneyavamwe kubva murusarurwo rwose zvarwo runotyora mitemo yekurudziro ino.\n8. Chisungo cheChisere\nMunhu wese anekodzero yekumirirwa nematare kana akatyorerwa kodzero dzake dzaainadzo\npasi pebumbiro remitemo kana mitemo pachayo.\n9. Chisungo cheChipfumbamwe\nHapana munhu achasungwa, kupfigirwa mutorongo kana kudzingwa munyika make zvisiri\npamutemo.\n10. Chisungo cheGumi\nMunhu wese anofanirwa kuwana mukana wakaenzana uri pachokwadi wokumira pamberi pedare\nremhosva rakasununguka, risinadivi rarinorerekera, apo kodzero yake nezvaanotarisirwa\nkuti aite zvinenge zvichivhenekwa, uyewo kana achinge achipomerwa mhosva ipi zvayo.\n11. Chisungo cheGumi nemwe\n(Chekutanga) Munhu wese anenge apomerwa mhosva iyo ingaita kuti apiwe chirango,\nanekodzero yokubatwa somunhu asina mhosva kusvikira pawanikwa umbowo hokuti anemhosva,\nachizobatwa nayo pamberi poruzhinji nedare, apo paanenge apihwa mukana wezvose\nzvaangade pakuzvimirira.\n(Chechipiri) - Hapana munhu anofanirwa kunzi anemhosva pamutemo wenyika kana mutemo\nwenyika dzepasi pose, panguva yechiitiko ichocho. Uyewo hapana chirango chakapfurikidza\nchinofanirwa kutemerwa munhu chisingawirirani nechirango chaikodzera panguva yokuparwa\nkwemhosva yacho inenge iripadare.\n12. Chisungo cheGumi neMbiri\nHakuna munhu achafanirwa kuongororwa zvisiripamutemo munezvemagariro ake, zvemhuri"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "4312fc24dca7fd4db545c0f279742d12",
            "Index": 2,
            "Label": "3",
            "Size": [
                595.0,
                842.0
            ],
            "Text": "yake, musha wake kana matsamba ake, uyewo kushorwa nokuderedzerwa pahunhu, nechimiro\nchake. Munhu wese anekodzero yokudzivirirwa nemutemo kubva mukuderedzerwa\nnekutadzikirwa kwakadaro.\n13. Chisungo cheGumi neNhatu\n(Chekutanga) - Munhu wese anekodzero yokuva norusununguko rwokufamba nokugara mukati\nmenyika imwe neimwe.\n(Chechipiri) - Munhu wese anekodzero yokubuda muneipi zvayo nyika, zvichibatanidza\nnyika yake, uyewo kudzokerazve kunyika yake.\n14. Chisungo cheGumi nena\n(Chekutanga) - Munhu wese anekodzero yokutsvaga nekupiwa pekupotera kunedzimwe nyika\nkana ari kuvhundutsirwa.\n(Chechipiri) - Iyi kodzero haigone kushandiswa kana asungwa pachokwadi nemhosva dziri\npachena kuti hadzisi dzezvematongerwo enyika mushure mokuita mabasa anotyora zvinangwa\nnemitemo yeMubatanidzwa wenyika dzepasi pose.\n15. Chisungo cheGumi neShanu\n(Chekutanga) - Munhu wese anekodzero yokuva nenyika yaanobva.\n(Chechipiri) - Hapana munhu achashaiswa nyika yake yaanogara kana kurambidzwa kuenda\nkundogara kuneimwe nyika.\n16. Chisungo cheGumi neNhanhatu\n(Chekutanga) Vanhurume nevanhukadzi vabvezero, vanekodzero yokuroorana nokuumba mhuri,\npasina kudziviswa nokuda kwerudzi, nyika yechizvarwa kana svondo yavanopinda. Vanhu ava\nvanekodzero dzakaenzana munyaya dzezvekuvaka imba, pakuchata nemukuparadzwa kwawo.\n(Chechipiri) - Wanano ichaitwa chete kana paine tenderano yakakwana pakati paavo vanoda\nkuwanana.\n(Chechitatu) - Mhuri ndiyo musimboti womubatanidzwa unokosha mumusha uye inekodzero\nyokuchengetedzwa omene.\n17. Chisungo cheGumi neChinomwe\n(Chokutanga) - Munhu wese anekodzero yekuita pfuma ariega kana kuti akabatana nevamwe.\n(Chechipiri) - Hakuna munhu achatorerwa pfuma yake.\n18. Chisungo cheGumi neSere\nMunhu wese anekodzero yorusununguko mupfungwa, mumaonero, nemumanamatiro ake; kodzero\niyi inobatanidza rusununguko rwokuchinja svondo kana mafungiro, zvekare kuva\nnorusununguko pachake kana navamwe, pachena kana muchivande, rwokunamata kana\nrwomumafungiro ake muzvidzidziswa, kuitwa kwazvo, munamatirwo kana mumacherechedzerwo\nazvo.\n19. Chisungo cheGumi nePfumbamwe\nMunhu wese anekodzero yokuva norusununguko rwemaonero ake pasina kukanganiswa,"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "1fa79cca6faa1e2efe705a9b02c1b3cf",
            "Index": 3,
            "Label": "4",
            "Size": [
                595.0,
                842.0
            ],
            "Text": "rwekutsvaga, rwekuudzwa kana rwekuzivisa mashoko nemafungiro neipi zvayo nzira\nzvisineyi nezvemiganhu yenyika.\n20. Chisungo cheChimakumi maviri\n(Chekutanga) Munhu wese anekodzero yokuva norusununguko rwokusangana nokuvanamwe\nmurunyararo\n(Chechipiri) - Hapana munhu anofanirwa kumanikidzwa kuvenhengo yeripi zvaro bato.\n21. Chisungo cheChimakumi maviri nemwe\n(Chekutanga) - Munhu wese anekodzero yokubatsira mukutongwa kwenyika yake, pachake kana\nkuburikidza nekuvamiriri vakasarudzwa zviri pachena.\n(Chechipiri) - Munhu wese anekodzero yakaenzana yokushandira hurumende yomunyika yake.\n(Chechitatu) - Zvido zvevanhu ndizvo zvchava musimboti wemasimba okutonganawo\nhurumende: zvido izvi zvicharatidzwa nguva nenguva nesarudzo iri pachokwadi iyo ichange\nichizoitwa nomunhu wese anekodzero yokuvhota, sarudzo iyi ichaitwa vanhu vakasununguka\nuye zvisina kubiridzira .\n22. Chisungo chechimakumi maviri nembiri\nMunhu wese, senhengo yorudzi, anekodzero yokuwana magariro akanaka, uye anofanirwa\nkuwana kubva mumushandira pamwe wenyika dzepasi pose zvichitevera marongerwo ohupfumi\nhwenyika imwe neimwe, hupfumi, magariro nekodzero, dzetsika dzemagariro ake nokuita\nmunhu anova zvaanoda kuva.\n23. Chisungo chechimakumi maviri nenhatu\n(Chekutanga) - Munhu wese anekodzero yokushanda, kusarudza basa raanoda kuita, nekuva\nnomushandiro wakanaka uyewo nekudzivirirwa kuti asaite rovha.\n(Chechipiri) - Munhu wese, pasina kusarura kupi zvako, anekodzero yokuwana mugove\nwakaenzana nowomunhu wese anoita basa serake.\n(Chechitatu) - Munhu wese anoshanda anekodzero yokuwana mugove wakanaka zvichiita kuti\niye pachake nemhuri yake vawane magariro anokodzera ehunhu uchiwederwa, kana\nzvichikodzera nedzimwe nzira dzokuchengetedzwa kwemagaririo akanaka.\n(Chechina) - Munhu wese anekodzero yokuumba nokuvanhengo yemasangano anomirira vashandi\nkuti agone kuchengetedza zvido zvake.\n24. Chisungo chechimakumi maviri nena\nMunhu wese anekodzero yokuzorora nokuzvivaraidza, zvichibatanidza kukamurwa kwenguva\nyokushanda nokuwana zororo nguva nenguva pabasa achipihwa mugove wakakwana.\n25. Chisungo chechimakumi makumi maviri neshanu\n(Chekutanga) - Munhu wese anekodzero yokuva nemagariro akakwana kuti ave nohutano\nhwakanaka nokurarama zvakanaka iye pachake nemhuri yake achiwana kudya, zvipfeko, imba,\nkurapwa nezvose zvinodikanwa pamagariro omunhu nekodzero yokuchengetwa panguva\nyokushaiwa basa, hurwere, kuremara, kufirwa, kukwegura kana chipi zvacho chipingidzo\nmuupenyu."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f250db8f9da7fe1cba17f1a0fc9a4cef",
            "Index": 4,
            "Label": "5",
            "Size": [
                595.0,
                842.0
            ],
            "Text": "(Chechipiri) - Huzvere kana nguva yohwana hudiki inguva yokubatwa zvakanaka\nnokubatsirwa. Vana vese, zvisinei kuti vakaberekwa zvakaita sei, vachachengetwa\nzvakayenzana.\n26. Chisungo chechimakumi maviri nenhanhatu\n(Chekutanga) - Munhu wese anekodzero yokuwana dzidzo iyo ichange iri pachena , zvikuru\npanguva yehwana hudiki, inova ndiyo nguva yakakosha. Dzidzo panguva iyi\nichamanikidzirwa. Dzidzo dzezvemibato yemaoko neyemumahofisi ichaitwa kuti ivepo\nzvekare, dzidzo iripamusoro ichawanikwa maererano nemagonero emunhu.\n(Chechipiri) - Dzidzo ichanangiswa kusimudzira zvakakwana munhu nokusimbaradza\nkuremekedzwa kwekodzero dzavanhu uyewo nerusununguko rwavo runokosha. Dzidzo\nichakuridzira kunzwisisa, kuregererana nohusahwira pakati penyika, marudzi kana mapoka\nezvedzisvondo, uyewo ichatungamidza mabasa emubatanidzwa weNyika dzepasi pose\nekuchengetedzwa kwerunyararo.\n(Chechitatu) - Vabereki vanekodzero yokusarudza dzidzo ichapihwa kuvana vavo.\n27. Chisungo chechimakumi maviri nenomwe\n(Chekutanga) - Munhu wese anekodzero yokuteedza akasungunuka tsika dzemunzvimbo\nmaanogara kufadzwa nezvemitambo nokubatidzawo mumabasa ebudiriro.\n(Chechipiri) - Munhu wese anekodzero yokuwana kuchengetedzwa kwemararamiro nezvido\nzvake zvinobva munezvaanamazvi- kokota, zvemitambo, nemuzvinyorwa izvo anenge akanyora\nega.\n28. Chisungo chechimakumi maviri nesere\nMunhu wese anofanirwa kugara muruwa nemunyika umo munozova nokucherechedzwa zvakakwana\nkwekodzero norusununguko sekutaurwa kwazvakaitwa mukurudziro ino.\n29. Chisungo chechimakumi maviri nepfumbamwe\n(Chekutanga) - Munhu wese ane zvinhu zvaanofanirwa kuita munzvimbo maanogara umo\nmunozoita kuti iye pachake, agone kuzvisimudzira akasununguka pahunhu hwake zvakakwana.\n(Chechipiri)- Achishandisa kodzero dzake norusununguko rwake munhu wese achavanomwero\nwakatarwa nomutemo chete, ndokunge izvi zvichiitirwa kupa cherechedzo noruremekedzo\nrwunodiwa kukodzero norusununguko rwunodiwa rwavamwe nokuita zvido zvevanhu.\n(Chechitatu) - Kodzero iyi norusununguko urwu hazvigone kushandiswa nenzira inotyora\nzvinangwa nedonzvo reMubatanidzwa weNyika dzepasi pose.\n30. Chisungo chechimakumi Matatu\nHapana chinhu chiri mukurudziro ino chichazotsanangurwa sechinoreva kuti chero ipi\nzvayo nyika, bato, kana munhu pachake, anekodzero yokuita mabasa kana zviito\nzvinopwanya ipi zvayo kodzero kana rusununguko zviri mukurudziro ino.\nKURUDZIRO YEKUCHENGETEDZVA KWEKODZERO DZEVANHU PASI POSE\nNezuva reGumi munaZvita mugore ra 1948 Gungano roMubatanidzwa weNyika dzepasi pose\nrakasarudza ndokuzivisa \"Nezvekurudziro yekuchengetedzva kwekodzero dzevanhu pasi\npose\". Mashoko akakwana ari mumashizha anotevera muchinyorwa chino. Mushure meichi\nchiitiko chinokosha, Gungano roMubatanidzwa weNyika dzepasi pose rakakumbira nyika"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6c434e2eacad70c18f01ed07b5082062",
            "Index": 5,
            "Label": "6",
            "Size": [
                595.0,
                842.0
            ],
            "Text": "dzose dzinova nhengo kuti dzishambadzire zvinyorwa zve Kurudziro ino, kuitira kuti\nzvinyorwa zvekurudziro iyi zvive zvino ziviswa, zvoshambadzirwa nokuverengwa\nzvichitsanangurwa, kunyanya muzvikoro nedzimwe nzvimbo dzokudzidzira, zvisinei\nnemamiriro enyika kana matunhu munezvematongerwo enyika.\nHechinoyi chinyorwa Chakabvumiranwa\nHOFISI YESANGANO ROMBATANIDZVA WENYIKA DZEPASI POSE -YEKUTUMIRWA KWEMASHOKO KURUZHINJI."
        }
    }
}
