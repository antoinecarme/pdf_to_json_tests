{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470654,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "KURUDZIRO YEKUCHENGETEDZVA KWEKODZERO DZEVANHU PASI POSE\nZARURO\nSezvo kucherechedza hunhu nekodzero yakayenzana yomunhu wese pasi pose iriyo mviromviro\nyomutongero uri pachokwadi norunyararo panyika.\nSezvo kusatevera nekusvora kodzero dzevanhu zvakamboita kuti kuve noutsinye hwakarwadza pfungwa\ndzevanhu pasi pose, nokuuya kwenyika inevanhu vachafadzwa norusununguko nokutaura zvavanoda\nzvakapikirwa sezvinangwa zvinodiwa kuvanhu vese vese.\nSezvo chiri chinhu chinokosha, kana munhu asingazomanikidzirwa kuita somukana wokupedzisira,\nkupandukira hutongi hwakaipa kana hudzvanyiriri, kuti, kodzero dzevanhu dzichengetedzwe\nnohutongi hwomutemo.\nSezvo vanhu vese veMubatanidzwa weNyika, muchisununguko ichi, varatidzazve chitendero chavo\nmukodzero dzavanhu dzinokosha, uyewo muhunhu nohukoshi homunhu wega wega, munezvekodzero\nyakayenzana yavanhurume navanhukadzi, zvekare vazvishingisa kukurudzira budiriro mumagariro\nnokusimudzirwa kohupenyu huri nani murusununguko rwunokosha rwakawedzerwa.\nSezvo kunzwisisa pamwechete kodzero idzi norusununguko zvichikosha zvakanyanya kuti chisungo\nchibudirire.\nSaka Nokudaro\nGUNGANO ROMUBATA - NIDZWA WENYIKA DZEPASI POSE\nrinozivisa\nNEZVEKURUDZIRO INO YEKUCHENGETEDZVA KWEKODZERO DZEVANHU PASI POSE sechiratidzo chokubudirira\npamwechete kwavanhu vese nemarudzi ese, pedzisire munhu wese nenhengo dzese dzemunyika\nvavekuchengetedza kurudziro ino, vachishingirira nokudzidzisa uyewo kuita mabasa ekudzidzisa\nnokukurudzira kuremekedzwa kwekodzero dzino nerusununguko namatanho okubudirira munyika kana\npasi pose, kuita kuti kodzero idzi dzicherechedzwe zvakakwana nokuchengetedzwa pasi pose\nnevanhu vemunyika dzinova nhengo uyewo vanhu vanogara mumatunhu ari pasi penyika idzodzo.\n1. Chisungo cheKutanga\nVanhu vese vanoberekwa vakasununguka uyewo vakaenzana pahunhu nekodzero dzavo. Vanhu vese\nvanechipo chokufunga nekuziva chakaipa nechakanaka saka vanofanira kubatana nomweya\nwohusahwira.\n2. Chisungo cheChipiri\nMunhu wese anofanirwa kuwana kodzero norusununguko samataurirwo azvakaitwa mukurudziro ino,\npasina kusarura kupi zvako, kwakaita sekwerudzi rwake, ruvara rwake kana kuti munhurume kana\nkuti munhukadzi here, mutauro wake, svondo yake, kana kuti mafungiro ake munezvematongerwo\nenyika kana zvipi zvazvo.\nZvekare, hapana kusarura kuchaitwa nokuda kwemamiriro munezvematongerwo enyika, mutongero kana\nkuti mamiriro enyika kana dunhu raanogara muneipi zvayo nyika pasi pose, ingava nyika\nyakasununguka, nyika iri kufanotongwa, kana nyika isati yawana kuzvitonga kuzere kana chipi\nzvacho chipingidzo pakuzvitonga.\n3. Chisungo cheChitatu\nMunhu wese anekodzero yokurarama, kuvanerusununguko nokuzvichengetedza iye omene.\n4. Chisungo cheChina\nHapana munhu achachengetwa muhuranda kana kuitwa semuranda, huranda nekutengeswa kwevanhu neipi\nzvayo nzira hazvizotenderwi.\n5. Chisungo cheChishanu\nHapana munhu anofanirwa kurwadziswa kana kuitirwa hutsinye, kubatwa semhuka kana kuitwa\nzvinoderedza, kana upi zvawo murangiro wakadaro.\n6. Chisungo cheChitanhatu\nVanhu vese vakayenzana pamberi pomutemo uye vanekodzero, pasina rusarura, yokuchengetedzwa\nzvakayenzana nomutemo.\n7. Chisungo cheChinomwe",
            "Image": "43c9e3a08729ceb3a6d6bc4caf261ad4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Munhu wese anekodzero yokuenzanisirwa chichemo chake zvakakwana namatare ari pachokwadi\nemunyika make apo anenge aitirwa zvinotyora kodzero dzinokosha dzaanopiwa nebumbiro remitemo\nkana iwo mutemo pachawo. Munhu wese anenzira yekudzivirirwa yakafanana neyavamwe kubva\nmurusarurwo rwose zvarwo runotyora mitemo yekurudziro ino.\n8. Chisungo cheChisere\nMunhu wese anekodzero yekumirirwa nematare kana akatyorerwa kodzero dzake dzaainadzo pasi\npebumbiro remitemo kana mitemo pachayo.\n9. Chisungo cheChipfumbamwe\nHapana munhu achasungwa, kupfigirwa mutorongo kana kudzingwa munyika make zvisiri pamutemo.\n10. Chisungo cheGumi\nMunhu wese anofanirwa kuwana mukana wakaenzana uri pachokwadi wokumira pamberi pedare remhosva\nrakasununguka, risinadivi rarinorerekera, apo kodzero yake nezvaanotarisirwa kuti aite zvinenge\nzvichivhenekwa, uyewo kana achinge achipomerwa mhosva ipi zvayo.\n11. Chisungo cheGumi nemwe\n(Chekutanga) Munhu wese anenge apomerwa mhosva iyo ingaita kuti apiwe chirango, anekodzero\nyokubatwa somunhu asina mhosva kusvikira pawanikwa umbowo hokuti anemhosva, achizobatwa nayo\npamberi poruzhinji nedare, apo paanenge apihwa mukana wezvose zvaangade pakuzvimirira.\n(Chechipiri) - Hapana munhu anofanirwa kunzi anemhosva pamutemo wenyika kana mutemo wenyika\ndzepasi pose, panguva yechiitiko ichocho. Uyewo hapana chirango chakapfurikidza chinofanirwa\nkutemerwa munhu chisingawirirani nechirango chaikodzera panguva yokuparwa kwemhosva yacho\ninenge iripadare.\n12. Chisungo cheGumi neMbiri\nHakuna munhu achafanirwa kuongororwa zvisiripamutemo munezvemagariro ake, zvemhuri yake, musha\nwake kana matsamba ake, uyewo kushorwa nokuderedzerwa pahunhu, nechimiro chake. Munhu wese\nanekodzero yokudzivirirwa nemutemo kubva mukuderedzerwa nekutadzikirwa kwakadaro.\n13. Chisungo cheGumi neNhatu\n(Chekutanga) - Munhu wese anekodzero yokuva norusununguko rwokufamba nokugara mukati menyika\nimwe neimwe.\n(Chechipiri) - Munhu wese anekodzero yokubuda muneipi zvayo nyika, zvichibatanidza nyika yake,\nuyewo kudzokerazve kunyika yake.\n14. Chisungo cheGumi nena\n(Chekutanga) - Munhu wese anekodzero yokutsvaga nekupiwa pekupotera kunedzimwe nyika kana ari\nkuvhundutsirwa.\n(Chechipiri) - Iyi kodzero haigone kushandiswa kana asungwa pachokwadi nemhosva dziri pachena\nkuti hadzisi dzezvematongerwo enyika mushure mokuita mabasa anotyora zvinangwa nemitemo\nyeMubatanidzwa wenyika dzepasi pose.\n15. Chisungo cheGumi neShanu\n(Chekutanga) - Munhu wese anekodzero yokuva nenyika yaanobva.\n(Chechipiri) - Hapana munhu achashaiswa nyika yake yaanogara kana kurambidzwa kuenda kundogara\nkuneimwe nyika.\n16. Chisungo cheGumi neNhanhatu\n(Chekutanga) Vanhurume nevanhukadzi vabvezero, vanekodzero yokuroorana nokuumba mhuri, pasina\nkudziviswa nokuda kwerudzi, nyika yechizvarwa kana svondo yavanopinda. Vanhu ava vanekodzero\ndzakaenzana munyaya dzezvekuvaka imba, pakuchata nemukuparadzwa kwawo.\n(Chechipiri) - Wanano ichaitwa chete kana paine tenderano yakakwana pakati paavo vanoda\nkuwanana.\n(Chechitatu) - Mhuri ndiyo musimboti womubatanidzwa unokosha mumusha uye inekodzero\nyokuchengetedzwa omene.\n17. Chisungo cheGumi neChinomwe",
            "Image": "68be6cfe51887bbca22e971409a302a9"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "(Chokutanga) - Munhu wese anekodzero yekuita pfuma ariega kana kuti akabatana nevamwe.\n(Chechipiri) - Hakuna munhu achatorerwa pfuma yake.\n18. Chisungo cheGumi neSere\nMunhu wese anekodzero yorusununguko mupfungwa, mumaonero, nemumanamatiro ake; kodzero iyi\ninobatanidza rusununguko rwokuchinja svondo kana mafungiro, zvekare kuva norusununguko pachake\nkana navamwe, pachena kana muchivande, rwokunamata kana rwomumafungiro ake muzvidzidziswa,\nkuitwa kwazvo, munamatirwo kana mumacherechedzerwo azvo.\n19. Chisungo cheGumi nePfumbamwe\nMunhu wese anekodzero yokuva norusununguko rwemaonero ake pasina kukanganiswa, rwekutsvaga,\nrwekuudzwa kana rwekuzivisa mashoko nemafungiro neipi zvayo nzira zvisineyi nezvemiganhu\nyenyika.\n20. Chisungo cheChimakumi maviri\n(Chekutanga) Munhu wese anekodzero yokuva norusununguko rwokusangana nokuvanamwe murunyararo\n(Chechipiri) - Hapana munhu anofanirwa kumanikidzwa kuvenhengo yeripi zvaro bato.\n21. Chisungo cheChimakumi maviri nemwe\n(Chekutanga) - Munhu wese anekodzero yokubatsira mukutongwa kwenyika yake, pachake kana\nkuburikidza nekuvamiriri vakasarudzwa zviri pachena.\n(Chechipiri) - Munhu wese anekodzero yakaenzana yokushandira hurumende yomunyika yake.\n(Chechitatu) - Zvido zvevanhu ndizvo zvchava musimboti wemasimba okutonganawo hurumende: zvido\nizvi zvicharatidzwa nguva nenguva nesarudzo iri pachokwadi iyo ichange ichizoitwa nomunhu wese\nanekodzero yokuvhota, sarudzo iyi ichaitwa vanhu vakasununguka uye zvisina kubiridzira .\n22. Chisungo chechimakumi maviri nembiri\nMunhu wese, senhengo yorudzi, anekodzero yokuwana magariro akanaka, uye anofanirwa kuwana kubva\nmumushandira pamwe wenyika dzepasi pose zvichitevera marongerwo ohupfumi hwenyika imwe neimwe,\nhupfumi, magariro nekodzero, dzetsika dzemagariro ake nokuita munhu anova zvaanoda kuva.\n23. Chisungo chechimakumi maviri nenhatu\n(Chekutanga) - Munhu wese anekodzero yokushanda, kusarudza basa raanoda kuita, nekuva\nnomushandiro wakanaka uyewo nekudzivirirwa kuti asaite rovha.\n(Chechipiri) - Munhu wese, pasina kusarura kupi zvako, anekodzero yokuwana mugove wakaenzana\nnowomunhu wese anoita basa serake.\n(Chechitatu) - Munhu wese anoshanda anekodzero yokuwana mugove wakanaka zvichiita kuti iye\npachake nemhuri yake vawane magariro anokodzera ehunhu uchiwederwa, kana zvichikodzera nedzimwe\nnzira dzokuchengetedzwa kwemagaririo akanaka.\n(Chechina) - Munhu wese anekodzero yokuumba nokuvanhengo yemasangano anomirira vashandi kuti\nagone kuchengetedza zvido zvake.\n24. Chisungo chechimakumi maviri nena\nMunhu wese anekodzero yokuzorora nokuzvivaraidza, zvichibatanidza kukamurwa kwenguva yokushanda\nnokuwana zororo nguva nenguva pabasa achipihwa mugove wakakwana.\n25. Chisungo chechimakumi makumi maviri neshanu\n(Chekutanga) - Munhu wese anekodzero yokuva nemagariro akakwana kuti ave nohutano hwakanaka\nnokurarama zvakanaka iye pachake nemhuri yake achiwana kudya, zvipfeko, imba, kurapwa nezvose\nzvinodikanwa pamagariro omunhu nekodzero yokuchengetwa panguva yokushaiwa basa, hurwere,\nkuremara, kufirwa, kukwegura kana chipi zvacho chipingidzo muupenyu.\n(Chechipiri) - Huzvere kana nguva yohwana hudiki inguva yokubatwa zvakanaka nokubatsirwa. Vana\nvese, zvisinei kuti vakaberekwa zvakaita sei, vachachengetwa zvakayenzana.\n26. Chisungo chechimakumi maviri nenhanhatu\n(Chekutanga) - Munhu wese anekodzero yokuwana dzidzo iyo ichange iri pachena , zvikuru panguva\nyehwana hudiki, inova ndiyo nguva yakakosha. Dzidzo panguva iyi ichamanikidzirwa. Dzidzo\ndzezvemibato yemaoko neyemumahofisi ichaitwa kuti ivepo zvekare, dzidzo iripamusoro ichawanikwa",
            "Image": "e844ae93c6cc46c9be7bbe08d827b56e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "maererano nemagonero emunhu.\n(Chechipiri) - Dzidzo ichanangiswa kusimudzira zvakakwana munhu nokusimbaradza kuremekedzwa\nkwekodzero dzavanhu uyewo nerusununguko rwavo runokosha. Dzidzo ichakuridzira kunzwisisa,\nkuregererana nohusahwira pakati penyika, marudzi kana mapoka ezvedzisvondo, uyewo\nichatungamidza mabasa emubatanidzwa weNyika dzepasi pose ekuchengetedzwa kwerunyararo.\n(Chechitatu) - Vabereki vanekodzero yokusarudza dzidzo ichapihwa kuvana vavo.\n27. Chisungo chechimakumi maviri nenomwe\n(Chekutanga) - Munhu wese anekodzero yokuteedza akasungunuka tsika dzemunzvimbo maanogara\nkufadzwa nezvemitambo nokubatidzawo mumabasa ebudiriro.\n(Chechipiri) - Munhu wese anekodzero yokuwana kuchengetedzwa kwemararamiro nezvido zvake\nzvinobva munezvaanamazvi- kokota, zvemitambo, nemuzvinyorwa izvo anenge akanyora ega.\n28. Chisungo chechimakumi maviri nesere\nMunhu wese anofanirwa kugara muruwa nemunyika umo munozova nokucherechedzwa zvakakwana\nkwekodzero norusununguko sekutaurwa kwazvakaitwa mukurudziro ino.\n29. Chisungo chechimakumi maviri nepfumbamwe\n(Chekutanga) - Munhu wese ane zvinhu zvaanofanirwa kuita munzvimbo maanogara umo munozoita kuti\niye pachake, agone kuzvisimudzira akasununguka pahunhu hwake zvakakwana.\n(Chechipiri)- Achishandisa kodzero dzake norusununguko rwake munhu wese achavanomwero wakatarwa\nnomutemo chete, ndokunge izvi zvichiitirwa kupa cherechedzo noruremekedzo rwunodiwa kukodzero\nnorusununguko rwunodiwa rwavamwe nokuita zvido zvevanhu.\n(Chechitatu) - Kodzero iyi norusununguko urwu hazvigone kushandiswa nenzira inotyora zvinangwa\nnedonzvo reMubatanidzwa weNyika dzepasi pose.\n30. Chisungo chechimakumi Matatu\nHapana chinhu chiri mukurudziro ino chichazotsanangurwa sechinoreva kuti chero ipi zvayo nyika,\nbato, kana munhu pachake, anekodzero yokuita mabasa kana zviito zvinopwanya ipi zvayo kodzero\nkana rusununguko zviri mukurudziro ino.\nKURUDZIRO YEKUCHENGETEDZVA KWEKODZERO DZEVANHU PASI POSE\nNezuva reGumi munaZvita mugore ra 1948 Gungano roMubatanidzwa weNyika dzepasi pose rakasarudza\nndokuzivisa \"Nezvekurudziro yekuchengetedzva kwekodzero dzevanhu pasi pose\". Mashoko akakwana\nari mumashizha anotevera muchinyorwa chino. Mushure meichi chiitiko chinokosha, Gungano\nroMubatanidzwa weNyika dzepasi pose rakakumbira nyika dzose dzinova nhengo kuti dzishambadzire\nzvinyorwa zve Kurudziro ino, kuitira kuti zvinyorwa zvekurudziro iyi zvive zvino ziviswa,\nzvoshambadzirwa nokuverengwa zvichitsanangurwa, kunyanya muzvikoro nedzimwe nzvimbo\ndzokudzidzira, zvisinei nemamiriro enyika kana matunhu munezvematongerwo enyika.\nHechinoyi chinyorwa Chakabvumiranwa\nHOFISI YESANGANO ROMBATANIDZVA WENYIKA DZEPASI POSE -YEKUTUMIRWA KWEMASHOKO KURUZHINJI.",
            "Image": "77a628c05d6fb74628f04f7b3c172c04"
        }
    }
}
