{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470673,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "KURUDZIRO YEKUCHENGETEDZVA KWEKODZERO DZEVANHU PASI POSE\nZARURO\nSezvo kucherechedza hunhu nekodzero yakayenzana yomunhu wese pasi pose\niriyo mviromviro yomutongero uri pachokwadi norunyararo panyika.\nSezvo kusatevera nekusvora kodzero dzevanhu zvakamboita kuti kuve\nnoutsinye hwakarwadza pfungwa dzevanhu pasi pose, nokuuya kwenyika\ninevanhu vachafadzwa norusununguko nokutaura zvavanoda zvakapikirwa\nsezvinangwa zvinodiwa kuvanhu vese vese.\nSezvo chiri chinhu chinokosha, kana munhu asingazomanikidzirwa kuita\nsomukana wokupedzisira, kupandukira hutongi hwakaipa kana hudzvanyiriri,\nkuti, kodzero dzevanhu dzichengetedzwe nohutongi hwomutemo.\nSezvo vanhu vese veMubatanidzwa weNyika, muchisununguko ichi,\nvaratidzazve chitendero chavo mukodzero dzavanhu dzinokosha, uyewo\nmuhunhu nohukoshi homunhu wega wega, munezvekodzero yakayenzana\nyavanhurume navanhukadzi, zvekare vazvishingisa kukurudzira budiriro\nmumagariro nokusimudzirwa kohupenyu huri nani murusununguko rwunokosha\nrwakawedzerwa.\nSezvo kunzwisisa pamwechete kodzero idzi norusununguko zvichikosha\nzvakanyanya kuti chisungo chibudirire.\nSaka Nokudaro\nGUNGANO ROMUBATA - NIDZWA WENYIKA DZEPASI POSE\nrinozivisa\nNEZVEKURUDZIRO INO YEKUCHENGETEDZVA KWEKODZERO DZEVANHU PASI POSE\nsechiratidzo chokubudirira pamwechete kwavanhu vese nemarudzi ese,\npedzisire munhu wese nenhengo dzese dzemunyika vavekuchengetedza\nkurudziro ino, vachishingirira nokudzidzisa uyewo kuita mabasa\nekudzidzisa nokukurudzira kuremekedzwa kwekodzero dzino nerusununguko\nnamatanho okubudirira munyika kana pasi pose, kuita kuti kodzero idzi\ndzicherechedzwe zvakakwana nokuchengetedzwa pasi pose nevanhu vemunyika\ndzinova nhengo uyewo vanhu vanogara mumatunhu ari pasi penyika idzodzo.\n1. Chisungo cheKutanga\nVanhu vese vanoberekwa vakasununguka uyewo vakaenzana pahunhu nekodzero\ndzavo. Vanhu vese vanechipo chokufunga nekuziva chakaipa nechakanaka\nsaka vanofanira kubatana nomweya wohusahwira.\n2. Chisungo cheChipiri\nMunhu wese anofanirwa kuwana kodzero norusununguko samataurirwo\nazvakaitwa mukurudziro ino, pasina kusarura kupi zvako, kwakaita\nsekwerudzi rwake, ruvara rwake kana kuti munhurume kana kuti munhukadzi\nhere, mutauro wake, svondo yake, kana kuti mafungiro ake\nmunezvematongerwo enyika kana zvipi zvazvo.",
            "Image": "b04d791e1e8fa4f28b0a28d03e716a00"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Zvekare, hapana kusarura kuchaitwa nokuda kwemamiriro munezvematongerwo\nenyika, mutongero kana kuti mamiriro enyika kana dunhu raanogara muneipi\nzvayo nyika pasi pose, ingava nyika yakasununguka, nyika iri\nkufanotongwa, kana nyika isati yawana kuzvitonga kuzere kana chipi\nzvacho chipingidzo pakuzvitonga.\n3. Chisungo cheChitatu\nMunhu wese anekodzero yokurarama, kuvanerusununguko nokuzvichengetedza\niye omene.\n4. Chisungo cheChina\nHapana munhu achachengetwa muhuranda kana kuitwa semuranda, huranda\nnekutengeswa kwevanhu neipi zvayo nzira hazvizotenderwi.\n5. Chisungo cheChishanu\nHapana munhu anofanirwa kurwadziswa kana kuitirwa hutsinye, kubatwa\nsemhuka kana kuitwa zvinoderedza, kana upi zvawo murangiro wakadaro.\n6. Chisungo cheChitanhatu\nVanhu vese vakayenzana pamberi pomutemo uye vanekodzero, pasina\nrusarura, yokuchengetedzwa zvakayenzana nomutemo.\n7. Chisungo cheChinomwe\nMunhu wese anekodzero yokuenzanisirwa chichemo chake zvakakwana namatare\nari pachokwadi emunyika make apo anenge aitirwa zvinotyora kodzero\ndzinokosha dzaanopiwa nebumbiro remitemo kana iwo mutemo pachawo. Munhu\nwese anenzira yekudzivirirwa yakafanana neyavamwe kubva murusarurwo\nrwose zvarwo runotyora mitemo yekurudziro ino.\n8. Chisungo cheChisere\nMunhu wese anekodzero yekumirirwa nematare kana akatyorerwa kodzero\ndzake dzaainadzo pasi pebumbiro remitemo kana mitemo pachayo.\n9. Chisungo cheChipfumbamwe\nHapana munhu achasungwa, kupfigirwa mutorongo kana kudzingwa munyika\nmake zvisiri pamutemo.\n10. Chisungo cheGumi\nMunhu wese anofanirwa kuwana mukana wakaenzana uri pachokwadi wokumira\npamberi pedare remhosva rakasununguka, risinadivi rarinorerekera, apo\nkodzero yake nezvaanotarisirwa kuti aite zvinenge zvichivhenekwa, uyewo\nkana achinge achipomerwa mhosva ipi zvayo.\n11. Chisungo cheGumi nemwe\n(Chekutanga) Munhu wese anenge apomerwa mhosva iyo ingaita kuti apiwe\nchirango, anekodzero yokubatwa somunhu asina mhosva kusvikira pawanikwa\numbowo hokuti anemhosva, achizobatwa nayo pamberi poruzhinji nedare, apo\npaanenge apihwa mukana wezvose zvaangade pakuzvimirira.",
            "Image": "2b85aea8f51378ffe2727df251a4fe71"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "(Chechipiri) - Hapana munhu anofanirwa kunzi anemhosva pamutemo wenyika\nkana mutemo wenyika dzepasi pose, panguva yechiitiko ichocho. Uyewo\nhapana chirango chakapfurikidza chinofanirwa kutemerwa munhu\nchisingawirirani nechirango chaikodzera panguva yokuparwa kwemhosva\nyacho inenge iripadare.\n12. Chisungo cheGumi neMbiri\nHakuna munhu achafanirwa kuongororwa zvisiripamutemo munezvemagariro\nake, zvemhuri yake, musha wake kana matsamba ake, uyewo kushorwa\nnokuderedzerwa pahunhu, nechimiro chake. Munhu wese anekodzero\nyokudzivirirwa nemutemo kubva mukuderedzerwa nekutadzikirwa kwakadaro.\n13. Chisungo cheGumi neNhatu\n(Chekutanga) - Munhu wese anekodzero yokuva norusununguko rwokufamba\nnokugara mukati menyika imwe neimwe.\n(Chechipiri) - Munhu wese anekodzero yokubuda muneipi zvayo nyika,\nzvichibatanidza nyika yake, uyewo kudzokerazve kunyika yake.\n14. Chisungo cheGumi nena\n(Chekutanga) - Munhu wese anekodzero yokutsvaga nekupiwa pekupotera\nkunedzimwe nyika kana ari kuvhundutsirwa.\n(Chechipiri) - Iyi kodzero haigone kushandiswa kana asungwa pachokwadi\nnemhosva dziri pachena kuti hadzisi dzezvematongerwo enyika mushure\nmokuita mabasa anotyora zvinangwa nemitemo yeMubatanidzwa wenyika\ndzepasi pose.\n15. Chisungo cheGumi neShanu\n(Chekutanga) - Munhu wese anekodzero yokuva nenyika yaanobva.\n(Chechipiri) - Hapana munhu achashaiswa nyika yake yaanogara kana\nkurambidzwa kuenda kundogara kuneimwe nyika.\n16. Chisungo cheGumi neNhanhatu\n(Chekutanga) Vanhurume nevanhukadzi vabvezero, vanekodzero yokuroorana\nnokuumba mhuri, pasina kudziviswa nokuda kwerudzi, nyika yechizvarwa\nkana svondo yavanopinda. Vanhu ava vanekodzero dzakaenzana munyaya\ndzezvekuvaka imba, pakuchata nemukuparadzwa kwawo.\n(Chechipiri) - Wanano ichaitwa chete kana paine tenderano yakakwana\npakati paavo vanoda kuwanana.\n(Chechitatu) - Mhuri ndiyo musimboti womubatanidzwa unokosha mumusha uye\ninekodzero yokuchengetedzwa omene.\n17. Chisungo cheGumi neChinomwe\n(Chokutanga) - Munhu wese anekodzero yekuita pfuma ariega kana kuti\nakabatana nevamwe.\n(Chechipiri) - Hakuna munhu achatorerwa pfuma yake.",
            "Image": "90aefa310b0e63379abc9614197141da"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "18. Chisungo cheGumi neSere\nMunhu wese anekodzero yorusununguko mupfungwa, mumaonero, nemumanamatiro\nake; kodzero iyi inobatanidza rusununguko rwokuchinja svondo kana\nmafungiro, zvekare kuva norusununguko pachake kana navamwe, pachena kana\nmuchivande, rwokunamata kana rwomumafungiro ake muzvidzidziswa, kuitwa\nkwazvo, munamatirwo kana mumacherechedzerwo azvo.\n19. Chisungo cheGumi nePfumbamwe\nMunhu wese anekodzero yokuva norusununguko rwemaonero ake pasina\nkukanganiswa, rwekutsvaga, rwekuudzwa kana rwekuzivisa mashoko\nnemafungiro neipi zvayo nzira zvisineyi nezvemiganhu yenyika.\n20. Chisungo cheChimakumi maviri\n(Chekutanga) Munhu wese anekodzero yokuva norusununguko rwokusangana\nnokuvanamwe murunyararo\n(Chechipiri) - Hapana munhu anofanirwa kumanikidzwa kuvenhengo yeripi\nzvaro bato.\n21. Chisungo cheChimakumi maviri nemwe\n(Chekutanga) - Munhu wese anekodzero yokubatsira mukutongwa kwenyika\nyake, pachake kana kuburikidza nekuvamiriri vakasarudzwa zviri pachena.\n(Chechipiri) - Munhu wese anekodzero yakaenzana yokushandira hurumende\nyomunyika yake.\n(Chechitatu) - Zvido zvevanhu ndizvo zvchava musimboti wemasimba\nokutonganawo hurumende: zvido izvi zvicharatidzwa nguva nenguva\nnesarudzo iri pachokwadi iyo ichange ichizoitwa nomunhu wese anekodzero\nyokuvhota, sarudzo iyi ichaitwa vanhu vakasununguka uye zvisina\nkubiridzira .\n22. Chisungo chechimakumi maviri nembiri\nMunhu wese, senhengo yorudzi, anekodzero yokuwana magariro akanaka, uye\nanofanirwa kuwana kubva mumushandira pamwe wenyika dzepasi pose\nzvichitevera marongerwo ohupfumi hwenyika imwe neimwe, hupfumi, magariro\nnekodzero, dzetsika dzemagariro ake nokuita munhu anova zvaanoda kuva.\n23. Chisungo chechimakumi maviri nenhatu\n(Chekutanga) - Munhu wese anekodzero yokushanda, kusarudza basa raanoda\nkuita, nekuva nomushandiro wakanaka uyewo nekudzivirirwa kuti asaite\nrovha.\n(Chechipiri) - Munhu wese, pasina kusarura kupi zvako, anekodzero\nyokuwana mugove wakaenzana nowomunhu wese anoita basa serake.\n(Chechitatu) - Munhu wese anoshanda anekodzero yokuwana mugove wakanaka\nzvichiita kuti iye pachake nemhuri yake vawane magariro anokodzera\nehunhu uchiwederwa, kana zvichikodzera nedzimwe nzira dzokuchengetedzwa\nkwemagaririo akanaka.",
            "Image": "fcaf215f6b4faec9a1dcc8b419e6646f"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "(Chechina) - Munhu wese anekodzero yokuumba nokuvanhengo yemasangano\nanomirira vashandi kuti agone kuchengetedza zvido zvake.\n24. Chisungo chechimakumi maviri nena\nMunhu wese anekodzero yokuzorora nokuzvivaraidza, zvichibatanidza\nkukamurwa kwenguva yokushanda nokuwana zororo nguva nenguva pabasa\nachipihwa mugove wakakwana.\n25. Chisungo chechimakumi makumi maviri neshanu\n(Chekutanga) - Munhu wese anekodzero yokuva nemagariro akakwana kuti ave\nnohutano hwakanaka nokurarama zvakanaka iye pachake nemhuri yake\nachiwana kudya, zvipfeko, imba, kurapwa nezvose zvinodikanwa pamagariro\nomunhu nekodzero yokuchengetwa panguva yokushaiwa basa, hurwere,\nkuremara, kufirwa, kukwegura kana chipi zvacho chipingidzo muupenyu.\n(Chechipiri) - Huzvere kana nguva yohwana hudiki inguva yokubatwa\nzvakanaka nokubatsirwa. Vana vese, zvisinei kuti vakaberekwa zvakaita\nsei, vachachengetwa zvakayenzana.\n26. Chisungo chechimakumi maviri nenhanhatu\n(Chekutanga) - Munhu wese anekodzero yokuwana dzidzo iyo ichange iri\npachena , zvikuru panguva yehwana hudiki, inova ndiyo nguva yakakosha.\nDzidzo panguva iyi ichamanikidzirwa. Dzidzo dzezvemibato yemaoko\nneyemumahofisi ichaitwa kuti ivepo zvekare, dzidzo iripamusoro\nichawanikwa maererano nemagonero emunhu.\n(Chechipiri) - Dzidzo ichanangiswa kusimudzira zvakakwana munhu\nnokusimbaradza kuremekedzwa kwekodzero dzavanhu uyewo nerusununguko\nrwavo runokosha. Dzidzo ichakuridzira kunzwisisa, kuregererana\nnohusahwira pakati penyika, marudzi kana mapoka ezvedzisvondo, uyewo\nichatungamidza mabasa emubatanidzwa weNyika dzepasi pose ekuchengetedzwa\nkwerunyararo.\n(Chechitatu) - Vabereki vanekodzero yokusarudza dzidzo ichapihwa kuvana\nvavo.\n27. Chisungo chechimakumi maviri nenomwe\n(Chekutanga) - Munhu wese anekodzero yokuteedza akasungunuka tsika\ndzemunzvimbo maanogara kufadzwa nezvemitambo nokubatidzawo mumabasa\nebudiriro.\n(Chechipiri) - Munhu wese anekodzero yokuwana kuchengetedzwa\nkwemararamiro nezvido zvake zvinobva munezvaanamazvi- kokota,\nzvemitambo, nemuzvinyorwa izvo anenge akanyora ega.\n28. Chisungo chechimakumi maviri nesere\nMunhu wese anofanirwa kugara muruwa nemunyika umo munozova\nnokucherechedzwa zvakakwana kwekodzero norusununguko sekutaurwa\nkwazvakaitwa mukurudziro ino.\n29. Chisungo chechimakumi maviri nepfumbamwe",
            "Image": "1c08408842c06ed4901ee4d3fca3371d"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "(Chekutanga) - Munhu wese ane zvinhu zvaanofanirwa kuita munzvimbo\nmaanogara umo munozoita kuti iye pachake, agone kuzvisimudzira\nakasununguka pahunhu hwake zvakakwana.\n(Chechipiri)- Achishandisa kodzero dzake norusununguko rwake munhu wese\nachavanomwero wakatarwa nomutemo chete, ndokunge izvi zvichiitirwa kupa\ncherechedzo noruremekedzo rwunodiwa kukodzero norusununguko rwunodiwa\nrwavamwe nokuita zvido zvevanhu.\n(Chechitatu) - Kodzero iyi norusununguko urwu hazvigone kushandiswa\nnenzira inotyora zvinangwa nedonzvo reMubatanidzwa weNyika dzepasi pose.\n30. Chisungo chechimakumi Matatu\nHapana chinhu chiri mukurudziro ino chichazotsanangurwa sechinoreva kuti\nchero ipi zvayo nyika, bato, kana munhu pachake, anekodzero yokuita\nmabasa kana zviito zvinopwanya ipi zvayo kodzero kana rusununguko zviri\nmukurudziro ino.\nKURUDZIRO YEKUCHENGETEDZVA KWEKODZERO DZEVANHU PASI POSE\nNezuva reGumi munaZvita mugore ra 1948 Gungano roMubatanidzwa weNyika\ndzepasi pose rakasarudza ndokuzivisa \"Nezvekurudziro yekuchengetedzva\nkwekodzero dzevanhu pasi pose\". Mashoko akakwana ari mumashizha\nanotevera muchinyorwa chino. Mushure meichi chiitiko chinokosha, Gungano\nroMubatanidzwa weNyika dzepasi pose rakakumbira nyika dzose dzinova\nnhengo kuti dzishambadzire zvinyorwa zve Kurudziro ino, kuitira kuti\nzvinyorwa zvekurudziro iyi zvive zvino ziviswa, zvoshambadzirwa\nnokuverengwa zvichitsanangurwa, kunyanya muzvikoro nedzimwe nzvimbo\ndzokudzidzira, zvisinei nemamiriro enyika kana matunhu munezvematongerwo\nenyika.\nHechinoyi chinyorwa Chakabvumiranwa\nHOFISI YESANGANO ROMBATANIDZVA WENYIKA DZEPASI POSE -YEKUTUMIRWA\nKWEMASHOKO KURUZHINJI.",
            "Image": "a6ad82ec695d3d94e134f5d607c41984"
        }
    }
}
