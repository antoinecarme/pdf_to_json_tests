{
    "MetaData": {
        "Author": null,
        "Creation_Date": 1581468839,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7c87013651f9c3738068942ed971f927",
            "Index": 0,
            "Label": "1",
            "Size": [
                595.0,
                842.0
            ],
            "Text": "KA JINGPYNBNA-ÏAR SATLAK ÏA KI HOK LONGBRIEW MANBRIEW\nBa la pynbna bad pynjari da ka Dorbar Bah ka Synjuk Ki katkum ka Rai 217A (III) ha\nka 10 Tarik Nohprah 1948, ha Paris, France.\nPHYLLAW PONGSHAI\nKumba ka jingithuh ïa ka kyrdan long tynrai bad ïa ki marryngkat bad bashongkhien\njong baroh ki dkhot longïing u dei ka tlong jong ka jinglaitluid, ka jingbishar hok, bad\nka jingsuk shisnieh pyrthei,\nKumba ka jingibeiñ bad jingbymsuidkhai ïa ki hok longbriew manbriew la pynkha ïa\nki kam riewkhlaw kiba la pynkhih win ïa ka jingïatiplem u bynriew, bad ka jingkylla\nka pyrthei ha kaba u khun bynriew un leh kmen laitluid ha ka kren ka khana bad\njingngeit bad jinglaitluid na ka tieng ka syier bad ka kyrduh la pynbna kum ka\njingangnud ba ha khlieh tam jong u luk u lak,\nKumba ka long kaba donkam ba ïa u/ka briew ym dei ban pynbor ban shim ki lynti,\nkum ka khen khatduh, da ka jingïaleh pyrshah ïa ka jingbanbeiñ bad jingsynshar\nrunar, ba ïa ki hok longbriew manbriew dei ban ïada da ka aiñ ka kanun, Kumba ka\nlong kaba donkam ban kyntiew ïa ka jingroi ka jingïadei lok para ri,\nKumba ki briew jong ka Synjuk Ki Ri ha ka Kyrmit ki la pynskhem ia la ka jingngeit ha\nki tynrai ki hok longbriew manbriew, ha ka kyrdan bad dor longbriew bad ha ki hok\nmarryngkat la kynthei ne shynrang bad la kut jingmut ban pyntei pynsan ïa ka imlang\nsahlang bad ïa ka kyrdan jingim ba khambha ha ka jinglaitluid ba khamïar,\nKumba ki Ri-Long-Dkhot ki la smai ban kynjoh, da ka jingbynrap lang bad ka Synjuk\nKi Ri, sha ka jingkyntiew ïa ka jingïaburom salonsar bad ka jingpeitngor ban pyntrei\nkam ïa ki hok longbriew manbriew bad ki jinglaitluid ba tynrai,\nKumba ka jingsngewthuh-ïar ïa kine ki hok bad ki jinglaitluid ka dei ka jingdonkam ba\nkhraw eh na ka bynta ban pyn pura ïa kane ka jingsmai.\nNamarkata, Mynta,\nKa Dorbar Bah,\nKa la pynbna bad pynjari ïa kane ka Jingpynbna-ïar Satlak Ïa Ki Hok Longbriew\nManbriew kum ka jingthew ba biang pylla lang ïa baroh ki bynriew bad baroh ki ri, ba\nkumta man la u/ka briew bad man ki kynhun jong ka imlang sahlang, da kaba ïai\ntyngkai khop ïa kane ka Jingpynbna-ïar, kin ïaleh da kaba hikai bad pynnang pynstad\nban kyntiew irat ïa ka jingburom ïa kine ki hok bad ki jinglaitluid bad da ki lad\npynsan, la shi Hima ne para Hima, ban pynïoh ïa ka jingtyngkai bad jingithuh\nsalonsar ba seisoh, hapdeng ki briew jong ki Ri-Long-Dkhot hi bad hapdeng ki briew\njong ki Ilaka synshar jong ki hi.\nJinis 1\nÏa ki bynriew baroh la kha laitluid bad ki ïaryngkat ha ka burom bad ki hok. Ha ki la\nbsiap da ka bor pyrkhat bad ka jingïatiplem bad ha ka mynsiem jingsngew shipara ki\ndei ban ïatrei bynrap lang.\nJinis 2"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "69ac8e29e37cf36ec8ab68080e4d7a52",
            "Index": 1,
            "Label": "2",
            "Size": [
                595.0,
                842.0
            ],
            "Text": "Uwei pa kawei ki don ïa baroh ki hok kynti bad jinglaitluid ba la mang ha kane ka\nJingpynbna-ïar, khlem jingpynïapher eiei, kum ka jaitbynriew, ka rong ka sniehdoh,\nkynthei ne shynrang, ka ktien ka thylliej, ka niam ka rukom, ka saiñ pyrthei ne ka mut\nka khan, ka thymmei ri ne ka imlang sahlang, ka jingdon jingem, ka jingkha ne kano\nkano ka jinglong.\nShuh shuh, ka jingpynïapher ïa ki briew kam dei ban long halor ka nongrim ka\njinglong ka saiñ pyrthei, ka jylli synshar khadar jong ka ri kaba ki briew ki long trai,\nla ka long ka ri kaba laitluid, kaba shaniah ha kiwei, ka bym synshar hi lane kaba hap\nha u pud u sam jong ka jingsynshar ba ha khlieh duh jong kawei pat ka ri.\nJinis 3\nUwei pa kawei ki don ka hok ban im, ban ioh laitluid bad ban ïoh jingïada.\nJinis 4\nYm don uwei ne kawei ki ban shah teh mraw ne long mraw hano hano; la khang\npyrshah ïa ka jinglongmraw bad ka jingkhaïi mraw la ki dei ha kano kano ka dur ne\nrukom.\nJinis 5Ym don uwei ne kawei kiba lah ban shah thom sha ka saja, ne ban shah lehbeiñ\nbymkheiñ briew ne shah pynhiar dor ïa ka kyrdan longbriew manbriew ne\njingpynshitom.\nJinis 6\nUwei pa kawei ki don ka hok ban ïoh ïa ka jingithuh hakhmat ka aiñ ha man ki jaka.\nJinis 7\nBaroh ki long marryngkat ha khmat ka aiñ bad ki don ka hok ba khlem da ñiew\nshiliang khmat ha ka ban ïoh ïa ki jingïada ba markumjuh hakhmat ka aiñ. Baroh ki\ndon ka hok ban ïoh jingïada ba markumjuh pyrshah ïa kano kano ka jingleh shiliang\nha ka jingpynkheiñ ïa kane ka Jingpynbna-ïar lane pyrshah ïa kano kano ka\njingkynshoit ïa kita ki jingleh shiliang.\nJinis 8\nUwei pa kawei ki don ka hok sha ka jingmaramot ne ka jingpynbha ba seisoh da ka\nKashari ne ki tnad Sorkar ri ba la ai bor bad ba laitluid na ka bynta ki kam be-aiñ\npyrshah ïa ki hok tynrai ba la pynkhamti da ka riti synshar ne da ka aiñ hi.\nJinis 9\nYm don uwei ne kawei ki ban shah kem, shah set slung ne shah pynryngkangpar be-\naiñ.\nJinis 10\nUwei pa kawei ki don hok marbiang pura ïa ka jingpynsngew paidbah bahok da ka\nKashari ne ki tnad Sorkar ri ba laitluid, ha kaba rai kut ïa ki hok bad jingteh ka aiñ\nbad ïa kano kano ka jingkynnoh bymman pyrshah ïa u/ka.\nJinis 11\nUwei pa kawei ba la shah mudui ha ka jingleh be-aiñ ki don ka hok ban shah ñiew"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "bc00bd6594df52614d36a504da96988a",
            "Index": 2,
            "Label": "3",
            "Size": [
                595.0,
                842.0
            ],
            "Text": "kum kiba lui lui tad haduh ba la pynshisha ïa ka pap katkum ka aiñ bishar paidbah\nbad hadien ba ki la ïoh lut ïa ki lad jingïada ba tikna ban ïada ïalade.\nYm don uwei ne kawei ki ban shah pynrem bymman ha kano kano ka kam be-aiñ tang\nnamar ka jingleh ne jingbymleh kaba ym ïahap kum ka kam be-aiñ, katkum ka aiñ\njong ka ri ne ka aiñ shityllup, ha ka por ba la leh ïa ka. Lymne ban daiñ ka kuna ba\nkham khia ban ïa kaba dei ban daiñ mynba ïa ka kam be-aiñ la leh.\nJinis 12\nYm don uwei ne kawei ki ban shah tuklar ne shah mushlia be-aiñ halor ka kam\nshimet, ka longïing longsem ne ka jingïadei; lymne ban ktah matïong pyrshah ïa ka\nburom jong ki. Uwei pa kawei ki don ka hok ban ïoh ïa ka jingïada halor kita ki\njingtuklar ne jingleh jubor.\nJinis 13\nUwei pa kawei ki don ka hok ba laitluid ha ka ïaid ka ïeng bad ka shong ka sah hapoh\nu pud u sam jong man la ka Ri.\nUwei pa kawei ki don ka hok ban mih na kano kano ka ri, kynthup na la ri hi, bad ban\nwan phai pat sha la ka ri.\nJinis 14\nUwei pa kawei ki don ka hok ban wad jaka sah bad ban leh kmen ha kiwei pat ki ri\nban riehtngen bad ban ïoh jingïada na ka jingshah pynshitom be-aiñ.\nÏa kane ka hok ym lah ban khyllie ha ka jingïadei ka jingtian bishar ba la mih na ki\nkam be-aiñ ki bym ïasnoh bad ka saiñ pyrthei lane na ki kam ba pyrshah ïa ki\njingthmu bad nongrim jong ka Synjuk Ki Ri .\nJinis 15\nUwei pa kawei ki don ïa ka hok jong ka jinglong trai shnong.\nYm don uwei ne kawei ki ban shah pynduh jubor ïa la ka hok jong ka jinglong trai\nshnong lymne ban shah kyntait ïa ka hok ban kylla ïa la ka jinglong trai shnong.\nJinis 16\nKi Shynrang bad kynthei ba la kot rta, khlem da buh pud kum ka kheiñ jaitbynriew,\njinglong trai shnong ne niam, ki don ka hok ban ïa poikha bad ban seng ïa la ka\nlongïing. Ki don ka hok ba marryngkat ha ka poikha, ka shongkha, bad ha ka\njingpynwai noh ïa ka.\nKa Jingïapoikha ka dei ban long tang da ka jingmynjur ba pura bad ba laitluid jong ki\nshijur.\nKa longïing ka dei ka jnit kynhun ba tynrai bad manbriew jong ka imlang sahlang bad\nka don ïa ka hok ban ïoh jingïada na ka imlang sahlang bad na ka Ri.\nJinis 17\nUwei pa kawei ki don ka hok ban long trai halor ki jingdon jingem shimet bad kumjuh\nruh kum ka kynhun bad kiwei pat."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3a09dbb126f729c2275a2de2b39e58ab",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ym don uwei ne kawei ki ban shah pynduh hok be-aiñ ïa ka jingdon jingem jong ki.\nJinis 18\nUwei pa kawei ki don ka hok ba laitluid ha ka pyrkhat pyrdaiñ, ka jingïatiplem bad ka\nniam; kane ka hok ka kynthup ïa ka jinglaitluid ban kylla niam ne jingngeit, la ka dei\nha la marwei hi ne ha ka kynhun bad kiwei, haba paw ne barieh, ban phla ïa ka niam\nne jingngeit ha kaba hikai, leh ne trei da ka kam, mane blei bad leh niam.\nJinis 19\nUwei pa kawei ki don ka hok ba laitluid ban pyni nia bad pynpaw nia; kane ka hok ka\nkynthup ïa ka jinglaitluid ban pynïeng nia khlem da shah mushlïa bad ban wad,\npdiang bad ai jingtip bad jingmut lyngba ki lad pathai khubor khlem da kheiñ eh ïa ki\nkhappud.\nJinis 20\nUwei pa kawei ki don ka hok ba laitluid ban ïalum jingïalang ne ïasnohkti ha kano\nkano ka lympung ha ka nongrim ba jai jai bad da ka basuk basaiñ.\nYm don uwei ne kawei ki ban shah pynbor ban long dkhot ha kano kano ka seng.\nJinis 21\nUwei pa kawei ki don ka hok ban ïa don bynta ha ka riti synshar jong ka ri, la marmet\nhi ne lyngba ki nongmihkhmat ba la jied laitluid.\nUwei pa kawei ki don ka hok ban ïoh kabu katjuh ha kaba shakri paidbah ïa la ka ri.\nKa mon u paidbah ka dei ka nongrim jong ka bor synshar sorkar; ïa kane ka mon lah\nban pynpaw na ki por sha ki por ha ki ilekshon ba shisha ba la pynlong da jingjied\npaidbah salonsar ha ka rukom ba la buhrieh ne da kiwei pat ki rukom jied kiba ïa\nryngkat dor bad kiba laitluid.\nJinis 22\nUwei pa kawei, kum ki dkhot ka imlang sahlang, ki don ka hok ban ïoh ïa ka\njingshongshngaiñ ha ka imlang sahlang bad ki don ruh ïa ka hok, lyngba ki bor ri bad\njingïasynrop ki ri katkum ka jingsaiñdur bad ka jingdon jingem jong man kawei pa\nkawei ka Ri, halor ka ïoh ka kot, ka imlang sahlang, ki riti-dustur kiba ym lah ban\npynïakhlad na ka burom bad ka jingsan laitluid ka longbriew manbriew jong ki.\nJinis 23\nUwei pa kawei ki don ka hok ban trei ne bylla, ban jied laitluid ïa ka jingtrei ne\njingbylla, ban ïoh ïa ka rukom long jong ka jingtrei katkum ka jingsngewbit jong ki\nbad ka jingïada na ka jingsah khlem kam.\nUwei pa kawei, khlem jingpynïapher, ki don ka hok ban ïoh ïa ka bainong marryngkat\nkatkum ka kam ba marryngkat.\nUwei pa kawei kiba trei ki don ka hok ïa ka jingsiew kaba ïahap dor bad babit\nbabiang ban pynskhem ïalade bad ka ïing ka sem ïa ka jingim ba ïahap dur bad ka\nkyrdan briew, bad bynrap de, lada donkam, da kiwei ki lad jingïada jong ka imlang\nsahlang."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "68d11a1cb8775fc324c080c94e46c3b9",
            "Index": 4,
            "Label": "5",
            "Size": [
                595.0,
                842.0
            ],
            "Text": "Uwei pa kawei ki don ka hok ban seng bad long dkhot ha ki Seng Nongtrei na ka\nbynta ki jingïada ïa ki jingbha jong ki.\nJinis 24\nUwei pa kawei ki don ka hok ban ïoh shongthait bad pynbyrngia, da kaba kynthup ïa\nki kynta treikam ba shongnia ryngkat ka bainong ha ki sngi shuti hateng hateng.\nJinis 25\nUwei pa kawei ki don ka hok sha ka nisan jingim ba biangthew na ka bynta ka bha ka\nmiat shimet bad ka longïing jong ki hi, kynthup ka bam ka dih, ka kup ka sem, ka\nïingshong ïingsah, ka koit ka khiah, bad ki kam imlang sahlang badonkam, bad ki hok\nsha ka jingshongshngaiñ ha ki khen jingduhkam, jingpang, jinganna, jinglong\nriewkynthei, jingnoh tymmen, lane jingduna kamai kajih ha ki khep bym lah kot bor\nshuh.\nKa jinglongkmie bad jinglong khyllung ki don ka hok ban ïoh ïa ka jingïarap bad\njingsumar-sukher bakyrpang. Baroh ki khynnah, la ki dei kiba la kha na ka\njingïashong kurim ba long aiñ ne ka jingshong kurim shabar jong ka aiñ, ki don ka\nhok ban ïoh ïa kajuh ka jingïada ha ka imlang sahlang.\nJinis 26\nUwei pa kawei ki don ka hok ban ïoh ïa ka jingnang jingstad. Ka jingnang jingstad ka\ndei ban long khlem jingsiew la kumno kumno ha ki kyrdan pule ba dang shu sdang\nbad ba tynrai. Ka Jingpule ba sdang ka dei ban long kaba kongsan tam. Ïa ka jingpule\nlaiñ ne ka jingpule ba dei ïa ka jingtrei jingktah da ki buit stad dei ban pynïoh\npaidbah, bad ïa ka jingpule kham shajrong dei ban ai lad marryngkat halor ka\nnongrim ka jingshonghok.\nKa jingnang jingstad ka dei ban kdew sha ka jingpynsan pynpura ïa ka maiñ\nlongbriew manbriew bad sha ka ban pynkhlaiñ ïa ka jingburom ïa ka hok longbriew\nmanbriew bad jinglaitluid tynrai. Ka dei ban kyntiew ïa ka jingshemphang, jingïaishah\nbad jingïalong lok para hima sima, ki kynhun niam ne jaitbynriew, bad ban pynïaid\nshaphrang shuh shuh ïa ki kam ka Synjuk Ki Ri ban pynneh ïa ka suk ka saiñ.\nKi kmie ki kpa ki don ka hok ba hakhmat eh ban jied ïa ka jait jingpule kaba ki lah\nban ai ha la ki khun ki kti.\nJinis 27\nUwei pa kawei ki don ka hok laitluid ban ïashim bynta ha ki kam kolshor jong ka\njaitbynriew, ban lehkmen ha ki sap ki phong bad bhah bynta lang ha ka jingmanroi ka\nsaïan lem ki jingmyntoi jong ka.\nUwei pa kawei ki don ka hok ban ïada ïa ki snap jinglong babha bad ba kynja met\nkiba mih na ki soh ka saïan, ka thoh ka tar, ne ka buit-thaw ïa kiba ma ki hi ki long ki\nnongthaw.\nJinis 28\nUwei pa kawei ki don ka bhah ban pynneh pynsah ïa ka suk ka sain jong ka imlang\nsahlang ha shityllup ka pyrthei ha kaba ïa ki hok bad ki jinglaitluid ba shynna yn lah\nban pynurlong pura katkum ba la buh ha kane ka Jingpynbna-ïar."
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "e145067e66c8195a9b2e5f98c7196b26",
            "Index": 5,
            "Label": "6",
            "Size": [
                595.0,
                842.0
            ],
            "Text": "Jinis 29\nUwei pa kawei, ki don ki deiti sha ka jaitbynriew bad dei tang ha ka hi ba ka\njingpynroi laitluid bad pynpura ïa ka maiñ longbriew manbriew ka long ba lah ban\nlong.\nHa ka jingpyntrei kam ïa ki hok bad ki jinglaitluid, uwei pa kawei kin hap ban pyndem\ntang ha kito ki pud ba la rai da ka aiñ thik na ka bynta ban pynïoh ïa ka jingithuh bad\nban burom ïa ki hok bad ki jinglaitluid jong kiwei pat bad ha ka ban pynïoh ïa ki\njingdonkam ba dei hok jong ka jingïaid beit ïaid ryntih, ka suk ka sain bad ka\njingmanbha kyllum ha ka imlang sahlang ha ka synshar paidbah.\nÏa kine ki hok bad ki jinglaitluid yn ym lah ban pyndonkam da kumwei pat ka ban\nlong marpyrshah ïa ki jingthmu bad nongrim ka Synjuk Ki Ri.\nJinis 30\nYm don kano kano ha kane ka Jingpynbna-ïar ba lah ban batai da kumwei pat kum\nban ïalam bakla ïa kano kano ka Ri, ki kynhun ki riewshimet halor kano kano hok ban\nïateh ha kino kino ki ban leh, ban pynjot ne pynduh pyndam ïa ki hok bad ki\njinglaitluid kiba la buh ha Ka."
        }
    }
}
