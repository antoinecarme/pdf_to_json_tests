{
    "MetaData": {
        "Author": null,
        "Creation_Date": 1581468787,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b7bd106c68b923d9b713c06b53cd237a",
            "Index": 0,
            "Label": "1",
            "Size": [
                595.0,
                842.0
            ],
            "Text": "KA JINGPYNBNA-ÏAR SATLAK ÏA KI HOK LONGBRIEW MANBRIEW\nBa la pynbna bad pynjari da ka Dorbar Bah ka Synjuk Ki katkum ka Rai\n217A (III) ha ka 10 Tarik Nohprah 1948, ha Paris, France.\nPHYLLAW PONGSHAI\nKumba ka jingithuh ïa ka kyrdan long tynrai bad ïa ki marryngkat bad\nbashongkhien jong baroh ki dkhot longïing u dei ka tlong jong ka\njinglaitluid, ka jingbishar hok, bad ka jingsuk shisnieh pyrthei,\nKumba ka jingibeiñ bad jingbymsuidkhai ïa ki hok longbriew manbriew la\npynkha ïa ki kam riewkhlaw kiba la pynkhih win ïa ka jingïatiplem u\nbynriew, bad ka jingkylla ka pyrthei ha kaba u khun bynriew un leh kmen\nlaitluid ha ka kren ka khana bad jingngeit bad jinglaitluid na ka tieng\nka syier bad ka kyrduh la pynbna kum ka jingangnud ba ha khlieh tam jong\nu luk u lak,\nKumba ka long kaba donkam ba ïa u/ka briew ym dei ban pynbor ban shim ki\nlynti, kum ka khen khatduh, da ka jingïaleh pyrshah ïa ka jingbanbeiñ\nbad jingsynshar runar, ba ïa ki hok longbriew manbriew dei ban ïada da\nka aiñ ka kanun, Kumba ka long kaba donkam ban kyntiew ïa ka jingroi ka\njingïadei lok para ri,\nKumba ki briew jong ka Synjuk Ki Ri ha ka Kyrmit ki la pynskhem ia la ka\njingngeit ha ki tynrai ki hok longbriew manbriew, ha ka kyrdan bad dor\nlongbriew bad ha ki hok marryngkat la kynthei ne shynrang bad la kut\njingmut ban pyntei pynsan ïa ka imlang sahlang bad ïa ka kyrdan jingim\nba khambha ha ka jinglaitluid ba khamïar,\nKumba ki Ri-Long-Dkhot ki la smai ban kynjoh, da ka jingbynrap lang bad\nka Synjuk Ki Ri, sha ka jingkyntiew ïa ka jingïaburom salonsar bad ka\njingpeitngor ban pyntrei kam ïa ki hok longbriew manbriew bad ki\njinglaitluid ba tynrai,\nKumba ka jingsngewthuh-ïar ïa kine ki hok bad ki jinglaitluid ka dei ka\njingdonkam ba khraw eh na ka bynta ban pyn pura ïa kane ka jingsmai.\nNamarkata, Mynta,\nKa Dorbar Bah,\nKa la pynbna bad pynjari ïa kane ka Jingpynbna-ïar Satlak Ïa Ki Hok\nLongbriew Manbriew kum ka jingthew ba biang pylla lang ïa baroh ki\nbynriew bad baroh ki ri, ba kumta man la u/ka briew bad man ki kynhun\njong ka imlang sahlang, da kaba ïai tyngkai khop ïa kane ka Jingpynbna-\nïar, kin ïaleh da kaba hikai bad pynnang pynstad ban kyntiew irat ïa ka\njingburom ïa kine ki hok bad ki jinglaitluid bad da ki lad pynsan, la\nshi Hima ne para Hima, ban pynïoh ïa ka jingtyngkai bad jingithuh\nsalonsar ba seisoh, hapdeng ki briew jong ki Ri-Long-Dkhot hi bad\nhapdeng ki briew jong ki Ilaka synshar jong ki hi.\nJinis 1\nÏa ki bynriew baroh la kha laitluid bad ki ïaryngkat ha ka burom bad ki"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "44579cc112b012e0cadb3342ad4013af",
            "Index": 1,
            "Label": "2",
            "Size": [
                595.0,
                842.0
            ],
            "Text": "hok. Ha ki la bsiap da ka bor pyrkhat bad ka jingïatiplem bad ha ka\nmynsiem jingsngew shipara ki dei ban ïatrei bynrap lang.\nJinis 2\nUwei pa kawei ki don ïa baroh ki hok kynti bad jinglaitluid ba la mang\nha kane ka Jingpynbna-ïar, khlem jingpynïapher eiei, kum ka jaitbynriew,\nka rong ka sniehdoh, kynthei ne shynrang, ka ktien ka thylliej, ka niam\nka rukom, ka saiñ pyrthei ne ka mut ka khan, ka thymmei ri ne ka imlang\nsahlang, ka jingdon jingem, ka jingkha ne kano kano ka jinglong.\nShuh shuh, ka jingpynïapher ïa ki briew kam dei ban long halor ka\nnongrim ka jinglong ka saiñ pyrthei, ka jylli synshar khadar jong ka ri\nkaba ki briew ki long trai, la ka long ka ri kaba laitluid, kaba shaniah\nha kiwei, ka bym synshar hi lane kaba hap ha u pud u sam jong ka\njingsynshar ba ha khlieh duh jong kawei pat ka ri.\nJinis 3\nUwei pa kawei ki don ka hok ban im, ban ioh laitluid bad ban ïoh\njingïada.\nJinis 4\nYm don uwei ne kawei ki ban shah teh mraw ne long mraw hano hano; la\nkhang pyrshah ïa ka jinglongmraw bad ka jingkhaïi mraw la ki dei ha kano\nkano ka dur ne rukom.\nJinis 5Ym don uwei ne kawei kiba lah ban shah thom sha ka saja, ne ban\nshah lehbeiñ bymkheiñ briew ne shah pynhiar dor ïa ka kyrdan longbriew\nmanbriew ne jingpynshitom.\nJinis 6\nUwei pa kawei ki don ka hok ban ïoh ïa ka jingithuh hakhmat ka aiñ ha\nman ki jaka.\nJinis 7\nBaroh ki long marryngkat ha khmat ka aiñ bad ki don ka hok ba khlem da\nñiew shiliang khmat ha ka ban ïoh ïa ki jingïada ba markumjuh hakhmat ka\naiñ. Baroh ki don ka hok ban ïoh jingïada ba markumjuh pyrshah ïa kano\nkano ka jingleh shiliang ha ka jingpynkheiñ ïa kane ka Jingpynbna-ïar\nlane pyrshah ïa kano kano ka jingkynshoit ïa kita ki jingleh shiliang.\nJinis 8\nUwei pa kawei ki don ka hok sha ka jingmaramot ne ka jingpynbha ba\nseisoh da ka Kashari ne ki tnad Sorkar ri ba la ai bor bad ba laitluid\nna ka bynta ki kam be-aiñ pyrshah ïa ki hok tynrai ba la pynkhamti da ka\nriti synshar ne da ka aiñ hi.\nJinis 9\nYm don uwei ne kawei ki ban shah kem, shah set slung ne shah\npynryngkangpar be-aiñ."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f7df345d905b7d7efb32f18325a277f7",
            "Index": 2,
            "Label": "3",
            "Size": [
                595.0,
                842.0
            ],
            "Text": "Jinis 10\nUwei pa kawei ki don hok marbiang pura ïa ka jingpynsngew paidbah bahok\nda ka Kashari ne ki tnad Sorkar ri ba laitluid, ha kaba rai kut ïa ki\nhok bad jingteh ka aiñ bad ïa kano kano ka jingkynnoh bymman pyrshah ïa\nu/ka.\nJinis 11\nUwei pa kawei ba la shah mudui ha ka jingleh be-aiñ ki don ka hok ban\nshah ñiew kum kiba lui lui tad haduh ba la pynshisha ïa ka pap katkum ka\naiñ bishar paidbah bad hadien ba ki la ïoh lut ïa ki lad jingïada ba\ntikna ban ïada ïalade.\nYm don uwei ne kawei ki ban shah pynrem bymman ha kano kano ka kam be-\naiñ tang namar ka jingleh ne jingbymleh kaba ym ïahap kum ka kam be-aiñ,\nkatkum ka aiñ jong ka ri ne ka aiñ shityllup, ha ka por ba la leh ïa ka.\nLymne ban daiñ ka kuna ba kham khia ban ïa kaba dei ban daiñ mynba ïa ka\nkam be-aiñ la leh.\nJinis 12\nYm don uwei ne kawei ki ban shah tuklar ne shah mushlia be-aiñ halor ka\nkam shimet, ka longïing longsem ne ka jingïadei; lymne ban ktah matïong\npyrshah ïa ka burom jong ki. Uwei pa kawei ki don ka hok ban ïoh ïa ka\njingïada halor kita ki jingtuklar ne jingleh jubor.\nJinis 13\nUwei pa kawei ki don ka hok ba laitluid ha ka ïaid ka ïeng bad ka shong\nka sah hapoh u pud u sam jong man la ka Ri.\nUwei pa kawei ki don ka hok ban mih na kano kano ka ri, kynthup na la ri\nhi, bad ban wan phai pat sha la ka ri.\nJinis 14\nUwei pa kawei ki don ka hok ban wad jaka sah bad ban leh kmen ha kiwei\npat ki ri ban riehtngen bad ban ïoh jingïada na ka jingshah pynshitom\nbe-aiñ.\nÏa kane ka hok ym lah ban khyllie ha ka jingïadei ka jingtian bishar ba\nla mih na ki kam be-aiñ ki bym ïasnoh bad ka saiñ pyrthei lane na ki kam\nba pyrshah ïa ki jingthmu bad nongrim jong ka Synjuk Ki Ri .\nJinis 15\nUwei pa kawei ki don ïa ka hok jong ka jinglong trai shnong.\nYm don uwei ne kawei ki ban shah pynduh jubor ïa la ka hok jong ka\njinglong trai shnong lymne ban shah kyntait ïa ka hok ban kylla ïa la ka\njinglong trai shnong.\nJinis 16\nKi Shynrang bad kynthei ba la kot rta, khlem da buh pud kum ka kheiñ\njaitbynriew, jinglong trai shnong ne niam, ki don ka hok ban ïa poikha"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a11b7091bfe3fa3148284f2ebcaf23de",
            "Index": 3,
            "Label": "4",
            "Size": [
                595.0,
                842.0
            ],
            "Text": "bad ban seng ïa la ka longïing. Ki don ka hok ba marryngkat ha ka\npoikha, ka shongkha, bad ha ka jingpynwai noh ïa ka.\nKa Jingïapoikha ka dei ban long tang da ka jingmynjur ba pura bad ba\nlaitluid jong ki shijur.\nKa longïing ka dei ka jnit kynhun ba tynrai bad manbriew jong ka imlang\nsahlang bad ka don ïa ka hok ban ïoh jingïada na ka imlang sahlang bad\nna ka Ri.\nJinis 17\nUwei pa kawei ki don ka hok ban long trai halor ki jingdon jingem shimet\nbad kumjuh ruh kum ka kynhun bad kiwei pat.\nYm don uwei ne kawei ki ban shah pynduh hok be-aiñ ïa ka jingdon jingem\njong ki.\nJinis 18\nUwei pa kawei ki don ka hok ba laitluid ha ka pyrkhat pyrdaiñ, ka\njingïatiplem bad ka niam; kane ka hok ka kynthup ïa ka jinglaitluid ban\nkylla niam ne jingngeit, la ka dei ha la marwei hi ne ha ka kynhun bad\nkiwei, haba paw ne barieh, ban phla ïa ka niam ne jingngeit ha kaba\nhikai, leh ne trei da ka kam, mane blei bad leh niam.\nJinis 19\nUwei pa kawei ki don ka hok ba laitluid ban pyni nia bad pynpaw nia;\nkane ka hok ka kynthup ïa ka jinglaitluid ban pynïeng nia khlem da shah\nmushlïa bad ban wad, pdiang bad ai jingtip bad jingmut lyngba ki lad\npathai khubor khlem da kheiñ eh ïa ki khappud.\nJinis 20\nUwei pa kawei ki don ka hok ba laitluid ban ïalum jingïalang ne\nïasnohkti ha kano kano ka lympung ha ka nongrim ba jai jai bad da ka\nbasuk basaiñ.\nYm don uwei ne kawei ki ban shah pynbor ban long dkhot ha kano kano ka\nseng.\nJinis 21\nUwei pa kawei ki don ka hok ban ïa don bynta ha ka riti synshar jong ka\nri, la marmet hi ne lyngba ki nongmihkhmat ba la jied laitluid.\nUwei pa kawei ki don ka hok ban ïoh kabu katjuh ha kaba shakri paidbah\nïa la ka ri.\nKa mon u paidbah ka dei ka nongrim jong ka bor synshar sorkar; ïa kane\nka mon lah ban pynpaw na ki por sha ki por ha ki ilekshon ba shisha ba\nla pynlong da jingjied paidbah salonsar ha ka rukom ba la buhrieh ne da\nkiwei pat ki rukom jied kiba ïa ryngkat dor bad kiba laitluid.\nJinis 22"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "70e2cf843746976239744f5b104857ab",
            "Index": 4,
            "Label": "5",
            "Size": [
                595.0,
                842.0
            ],
            "Text": "Uwei pa kawei, kum ki dkhot ka imlang sahlang, ki don ka hok ban ïoh ïa\nka jingshongshngaiñ ha ka imlang sahlang bad ki don ruh ïa ka hok,\nlyngba ki bor ri bad jingïasynrop ki ri katkum ka jingsaiñdur bad ka\njingdon jingem jong man kawei pa kawei ka Ri, halor ka ïoh ka kot, ka\nimlang sahlang, ki riti-dustur kiba ym lah ban pynïakhlad na ka burom\nbad ka jingsan laitluid ka longbriew manbriew jong ki.\nJinis 23\nUwei pa kawei ki don ka hok ban trei ne bylla, ban jied laitluid ïa ka\njingtrei ne jingbylla, ban ïoh ïa ka rukom long jong ka jingtrei katkum\nka jingsngewbit jong ki bad ka jingïada na ka jingsah khlem kam.\nUwei pa kawei, khlem jingpynïapher, ki don ka hok ban ïoh ïa ka bainong\nmarryngkat katkum ka kam ba marryngkat.\nUwei pa kawei kiba trei ki don ka hok ïa ka jingsiew kaba ïahap dor bad\nbabit babiang ban pynskhem ïalade bad ka ïing ka sem ïa ka jingim ba\nïahap dur bad ka kyrdan briew, bad bynrap de, lada donkam, da kiwei ki\nlad jingïada jong ka imlang sahlang.\nUwei pa kawei ki don ka hok ban seng bad long dkhot ha ki Seng Nongtrei\nna ka bynta ki jingïada ïa ki jingbha jong ki.\nJinis 24\nUwei pa kawei ki don ka hok ban ïoh shongthait bad pynbyrngia, da kaba\nkynthup ïa ki kynta treikam ba shongnia ryngkat ka bainong ha ki sngi\nshuti hateng hateng.\nJinis 25\nUwei pa kawei ki don ka hok sha ka nisan jingim ba biangthew na ka bynta\nka bha ka miat shimet bad ka longïing jong ki hi, kynthup ka bam ka dih,\nka kup ka sem, ka ïingshong ïingsah, ka koit ka khiah, bad ki kam imlang\nsahlang badonkam, bad ki hok sha ka jingshongshngaiñ ha ki khen\njingduhkam, jingpang, jinganna, jinglong riewkynthei, jingnoh tymmen,\nlane jingduna kamai kajih ha ki khep bym lah kot bor shuh.\nKa jinglongkmie bad jinglong khyllung ki don ka hok ban ïoh ïa ka\njingïarap bad jingsumar-sukher bakyrpang. Baroh ki khynnah, la ki dei\nkiba la kha na ka jingïashong kurim ba long aiñ ne ka jingshong kurim\nshabar jong ka aiñ, ki don ka hok ban ïoh ïa kajuh ka jingïada ha ka\nimlang sahlang.\nJinis 26\nUwei pa kawei ki don ka hok ban ïoh ïa ka jingnang jingstad. Ka jingnang\njingstad ka dei ban long khlem jingsiew la kumno kumno ha ki kyrdan pule\nba dang shu sdang bad ba tynrai. Ka Jingpule ba sdang ka dei ban long\nkaba kongsan tam. Ïa ka jingpule laiñ ne ka jingpule ba dei ïa ka\njingtrei jingktah da ki buit stad dei ban pynïoh paidbah, bad ïa ka\njingpule kham shajrong dei ban ai lad marryngkat halor ka nongrim ka\njingshonghok.\nKa jingnang jingstad ka dei ban kdew sha ka jingpynsan pynpura ïa ka"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "70f57f53d85a9501b6fccf7f774424b8",
            "Index": 5,
            "Label": "6",
            "Size": [
                595.0,
                842.0
            ],
            "Text": "maiñ longbriew manbriew bad sha ka ban pynkhlaiñ ïa ka jingburom ïa ka\nhok longbriew manbriew bad jinglaitluid tynrai. Ka dei ban kyntiew ïa ka\njingshemphang, jingïaishah bad jingïalong lok para hima sima, ki kynhun\nniam ne jaitbynriew, bad ban pynïaid shaphrang shuh shuh ïa ki kam ka\nSynjuk Ki Ri ban pynneh ïa ka suk ka saiñ.\nKi kmie ki kpa ki don ka hok ba hakhmat eh ban jied ïa ka jait jingpule\nkaba ki lah ban ai ha la ki khun ki kti.\nJinis 27\nUwei pa kawei ki don ka hok laitluid ban ïashim bynta ha ki kam kolshor\njong ka jaitbynriew, ban lehkmen ha ki sap ki phong bad bhah bynta lang\nha ka jingmanroi ka saïan lem ki jingmyntoi jong ka.\nUwei pa kawei ki don ka hok ban ïada ïa ki snap jinglong babha bad ba\nkynja met kiba mih na ki soh ka saïan, ka thoh ka tar, ne ka buit-thaw\nïa kiba ma ki hi ki long ki nongthaw.\nJinis 28\nUwei pa kawei ki don ka bhah ban pynneh pynsah ïa ka suk ka sain jong ka\nimlang sahlang ha shityllup ka pyrthei ha kaba ïa ki hok bad ki\njinglaitluid ba shynna yn lah ban pynurlong pura katkum ba la buh ha\nkane ka Jingpynbna-ïar.\nJinis 29\nUwei pa kawei, ki don ki deiti sha ka jaitbynriew bad dei tang ha ka hi\nba ka jingpynroi laitluid bad pynpura ïa ka maiñ longbriew manbriew ka\nlong ba lah ban long.\nHa ka jingpyntrei kam ïa ki hok bad ki jinglaitluid, uwei pa kawei kin\nhap ban pyndem tang ha kito ki pud ba la rai da ka aiñ thik na ka bynta\nban pynïoh ïa ka jingithuh bad ban burom ïa ki hok bad ki jinglaitluid\njong kiwei pat bad ha ka ban pynïoh ïa ki jingdonkam ba dei hok jong ka\njingïaid beit ïaid ryntih, ka suk ka sain bad ka jingmanbha kyllum ha ka\nimlang sahlang ha ka synshar paidbah.\nÏa kine ki hok bad ki jinglaitluid yn ym lah ban pyndonkam da kumwei pat\nka ban long marpyrshah ïa ki jingthmu bad nongrim ka Synjuk Ki Ri.\nJinis 30\nYm don kano kano ha kane ka Jingpynbna-ïar ba lah ban batai da kumwei\npat kum ban ïalam bakla ïa kano kano ka Ri, ki kynhun ki riewshimet\nhalor kano kano hok ban ïateh ha kino kino ki ban leh, ban pynjot ne\npynduh pyndam ïa ki hok bad ki jinglaitluid kiba la buh ha Ka."
        }
    }
}
