{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468787,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "KA JINGPYNBNA-\u00cfAR SATLAK \u00cfA KI HOK LONGBRIEW MANBRIEW\nBa la pynbna bad pynjari da ka Dorbar Bah ka Synjuk Ki katkum ka Rai\n217A (III) ha ka 10 Tarik Nohprah 1948, ha Paris, France.\nPHYLLAW PONGSHAI\nKumba ka jingithuh \u00efa ka kyrdan long tynrai bad \u00efa ki marryngkat bad\nbashongkhien jong baroh ki dkhot long\u00efing u dei ka tlong jong ka\njinglaitluid, ka jingbishar hok, bad ka jingsuk shisnieh pyrthei,\nKumba ka jingibei\u00f1 bad jingbymsuidkhai \u00efa ki hok longbriew manbriew la\npynkha \u00efa ki kam riewkhlaw kiba la pynkhih win \u00efa ka jing\u00efatiplem u\nbynriew, bad ka jingkylla ka pyrthei ha kaba u khun bynriew un leh kmen\nlaitluid ha ka kren ka khana bad jingngeit bad jinglaitluid na ka tieng\nka syier bad ka kyrduh la pynbna kum ka jingangnud ba ha khlieh tam jong\nu luk u lak,\nKumba ka long kaba donkam ba \u00efa u/ka briew ym dei ban pynbor ban shim ki\nlynti, kum ka khen khatduh, da ka jing\u00efaleh pyrshah \u00efa ka jingbanbei\u00f1\nbad jingsynshar runar, ba \u00efa ki hok longbriew manbriew dei ban \u00efada da\nka ai\u00f1 ka kanun, Kumba ka long kaba donkam ban kyntiew \u00efa ka jingroi ka\njing\u00efadei lok para ri,\nKumba ki briew jong ka Synjuk Ki Ri ha ka Kyrmit ki la pynskhem ia la ka\njingngeit ha ki tynrai ki hok longbriew manbriew, ha ka kyrdan bad dor\nlongbriew bad ha ki hok marryngkat la kynthei ne shynrang bad la kut\njingmut ban pyntei pynsan \u00efa ka imlang sahlang bad \u00efa ka kyrdan jingim\nba khambha ha ka jinglaitluid ba kham\u00efar,\nKumba ki Ri-Long-Dkhot ki la smai ban kynjoh, da ka jingbynrap lang bad\nka Synjuk Ki Ri, sha ka jingkyntiew \u00efa ka jing\u00efaburom salonsar bad ka\njingpeitngor ban pyntrei kam \u00efa ki hok longbriew manbriew bad ki\njinglaitluid ba tynrai,\nKumba ka jingsngewthuh-\u00efar \u00efa kine ki hok bad ki jinglaitluid ka dei ka\njingdonkam ba khraw eh na ka bynta ban pyn pura \u00efa kane ka jingsmai.\nNamarkata, Mynta,\nKa Dorbar Bah,\nKa la pynbna bad pynjari \u00efa kane ka Jingpynbna-\u00efar Satlak \u00cfa Ki Hok\nLongbriew Manbriew kum ka jingthew ba biang pylla lang \u00efa baroh ki\nbynriew bad baroh ki ri, ba kumta man la u/ka briew bad man ki kynhun\njong ka imlang sahlang, da kaba \u00efai tyngkai khop \u00efa kane ka Jingpynbna-\n\u00efar, kin \u00efaleh da kaba hikai bad pynnang pynstad ban kyntiew irat \u00efa ka\njingburom \u00efa kine ki hok bad ki jinglaitluid bad da ki lad pynsan, la\nshi Hima ne para Hima, ban pyn\u00efoh \u00efa ka jingtyngkai bad jingithuh\nsalonsar ba seisoh, hapdeng ki briew jong ki Ri-Long-Dkhot hi bad\nhapdeng ki briew jong ki Ilaka synshar jong ki hi.\nJinis 1\n\u00cfa ki bynriew baroh la kha laitluid bad ki \u00efaryngkat ha ka burom bad ki",
            "Image": "b7bd106c68b923d9b713c06b53cd237a"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "hok. Ha ki la bsiap da ka bor pyrkhat bad ka jing\u00efatiplem bad ha ka\nmynsiem jingsngew shipara ki dei ban \u00efatrei bynrap lang.\nJinis 2\nUwei pa kawei ki don \u00efa baroh ki hok kynti bad jinglaitluid ba la mang\nha kane ka Jingpynbna-\u00efar, khlem jingpyn\u00efapher eiei, kum ka jaitbynriew,\nka rong ka sniehdoh, kynthei ne shynrang, ka ktien ka thylliej, ka niam\nka rukom, ka sai\u00f1 pyrthei ne ka mut ka khan, ka thymmei ri ne ka imlang\nsahlang, ka jingdon jingem, ka jingkha ne kano kano ka jinglong.\nShuh shuh, ka jingpyn\u00efapher \u00efa ki briew kam dei ban long halor ka\nnongrim ka jinglong ka sai\u00f1 pyrthei, ka jylli synshar khadar jong ka ri\nkaba ki briew ki long trai, la ka long ka ri kaba laitluid, kaba shaniah\nha kiwei, ka bym synshar hi lane kaba hap ha u pud u sam jong ka\njingsynshar ba ha khlieh duh jong kawei pat ka ri.\nJinis 3\nUwei pa kawei ki don ka hok ban im, ban ioh laitluid bad ban \u00efoh\njing\u00efada.\nJinis 4\nYm don uwei ne kawei ki ban shah teh mraw ne long mraw hano hano; la\nkhang pyrshah \u00efa ka jinglongmraw bad ka jingkha\u00efi mraw la ki dei ha kano\nkano ka dur ne rukom.\nJinis 5Ym don uwei ne kawei kiba lah ban shah thom sha ka saja, ne ban\nshah lehbei\u00f1 bymkhei\u00f1 briew ne shah pynhiar dor \u00efa ka kyrdan longbriew\nmanbriew ne jingpynshitom.\nJinis 6\nUwei pa kawei ki don ka hok ban \u00efoh \u00efa ka jingithuh hakhmat ka ai\u00f1 ha\nman ki jaka.\nJinis 7\nBaroh ki long marryngkat ha khmat ka ai\u00f1 bad ki don ka hok ba khlem da\n\u00f1iew shiliang khmat ha ka ban \u00efoh \u00efa ki jing\u00efada ba markumjuh hakhmat ka\nai\u00f1. Baroh ki don ka hok ban \u00efoh jing\u00efada ba markumjuh pyrshah \u00efa kano\nkano ka jingleh shiliang ha ka jingpynkhei\u00f1 \u00efa kane ka Jingpynbna-\u00efar\nlane pyrshah \u00efa kano kano ka jingkynshoit \u00efa kita ki jingleh shiliang.\nJinis 8\nUwei pa kawei ki don ka hok sha ka jingmaramot ne ka jingpynbha ba\nseisoh da ka Kashari ne ki tnad Sorkar ri ba la ai bor bad ba laitluid\nna ka bynta ki kam be-ai\u00f1 pyrshah \u00efa ki hok tynrai ba la pynkhamti da ka\nriti synshar ne da ka ai\u00f1 hi.\nJinis 9\nYm don uwei ne kawei ki ban shah kem, shah set slung ne shah\npynryngkangpar be-ai\u00f1.",
            "Image": "44579cc112b012e0cadb3342ad4013af"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Jinis 10\nUwei pa kawei ki don hok marbiang pura \u00efa ka jingpynsngew paidbah bahok\nda ka Kashari ne ki tnad Sorkar ri ba laitluid, ha kaba rai kut \u00efa ki\nhok bad jingteh ka ai\u00f1 bad \u00efa kano kano ka jingkynnoh bymman pyrshah \u00efa\nu/ka.\nJinis 11\nUwei pa kawei ba la shah mudui ha ka jingleh be-ai\u00f1 ki don ka hok ban\nshah \u00f1iew kum kiba lui lui tad haduh ba la pynshisha \u00efa ka pap katkum ka\nai\u00f1 bishar paidbah bad hadien ba ki la \u00efoh lut \u00efa ki lad jing\u00efada ba\ntikna ban \u00efada \u00efalade.\nYm don uwei ne kawei ki ban shah pynrem bymman ha kano kano ka kam be-\nai\u00f1 tang namar ka jingleh ne jingbymleh kaba ym \u00efahap kum ka kam be-ai\u00f1,\nkatkum ka ai\u00f1 jong ka ri ne ka ai\u00f1 shityllup, ha ka por ba la leh \u00efa ka.\nLymne ban dai\u00f1 ka kuna ba kham khia ban \u00efa kaba dei ban dai\u00f1 mynba \u00efa ka\nkam be-ai\u00f1 la leh.\nJinis 12\nYm don uwei ne kawei ki ban shah tuklar ne shah mushlia be-ai\u00f1 halor ka\nkam shimet, ka long\u00efing longsem ne ka jing\u00efadei; lymne ban ktah mat\u00efong\npyrshah \u00efa ka burom jong ki. Uwei pa kawei ki don ka hok ban \u00efoh \u00efa ka\njing\u00efada halor kita ki jingtuklar ne jingleh jubor.\nJinis 13\nUwei pa kawei ki don ka hok ba laitluid ha ka \u00efaid ka \u00efeng bad ka shong\nka sah hapoh u pud u sam jong man la ka Ri.\nUwei pa kawei ki don ka hok ban mih na kano kano ka ri, kynthup na la ri\nhi, bad ban wan phai pat sha la ka ri.\nJinis 14\nUwei pa kawei ki don ka hok ban wad jaka sah bad ban leh kmen ha kiwei\npat ki ri ban riehtngen bad ban \u00efoh jing\u00efada na ka jingshah pynshitom\nbe-ai\u00f1.\n\u00cfa kane ka hok ym lah ban khyllie ha ka jing\u00efadei ka jingtian bishar ba\nla mih na ki kam be-ai\u00f1 ki bym \u00efasnoh bad ka sai\u00f1 pyrthei lane na ki kam\nba pyrshah \u00efa ki jingthmu bad nongrim jong ka Synjuk Ki Ri .\nJinis 15\nUwei pa kawei ki don \u00efa ka hok jong ka jinglong trai shnong.\nYm don uwei ne kawei ki ban shah pynduh jubor \u00efa la ka hok jong ka\njinglong trai shnong lymne ban shah kyntait \u00efa ka hok ban kylla \u00efa la ka\njinglong trai shnong.\nJinis 16\nKi Shynrang bad kynthei ba la kot rta, khlem da buh pud kum ka khei\u00f1\njaitbynriew, jinglong trai shnong ne niam, ki don ka hok ban \u00efa poikha",
            "Image": "f7df345d905b7d7efb32f18325a277f7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "bad ban seng \u00efa la ka long\u00efing. Ki don ka hok ba marryngkat ha ka\npoikha, ka shongkha, bad ha ka jingpynwai noh \u00efa ka.\nKa Jing\u00efapoikha ka dei ban long tang da ka jingmynjur ba pura bad ba\nlaitluid jong ki shijur.\nKa long\u00efing ka dei ka jnit kynhun ba tynrai bad manbriew jong ka imlang\nsahlang bad ka don \u00efa ka hok ban \u00efoh jing\u00efada na ka imlang sahlang bad\nna ka Ri.\nJinis 17\nUwei pa kawei ki don ka hok ban long trai halor ki jingdon jingem shimet\nbad kumjuh ruh kum ka kynhun bad kiwei pat.\nYm don uwei ne kawei ki ban shah pynduh hok be-ai\u00f1 \u00efa ka jingdon jingem\njong ki.\nJinis 18\nUwei pa kawei ki don ka hok ba laitluid ha ka pyrkhat pyrdai\u00f1, ka\njing\u00efatiplem bad ka niam; kane ka hok ka kynthup \u00efa ka jinglaitluid ban\nkylla niam ne jingngeit, la ka dei ha la marwei hi ne ha ka kynhun bad\nkiwei, haba paw ne barieh, ban phla \u00efa ka niam ne jingngeit ha kaba\nhikai, leh ne trei da ka kam, mane blei bad leh niam.\nJinis 19\nUwei pa kawei ki don ka hok ba laitluid ban pyni nia bad pynpaw nia;\nkane ka hok ka kynthup \u00efa ka jinglaitluid ban pyn\u00efeng nia khlem da shah\nmushl\u00efa bad ban wad, pdiang bad ai jingtip bad jingmut lyngba ki lad\npathai khubor khlem da khei\u00f1 eh \u00efa ki khappud.\nJinis 20\nUwei pa kawei ki don ka hok ba laitluid ban \u00efalum jing\u00efalang ne\n\u00efasnohkti ha kano kano ka lympung ha ka nongrim ba jai jai bad da ka\nbasuk basai\u00f1.\nYm don uwei ne kawei ki ban shah pynbor ban long dkhot ha kano kano ka\nseng.\nJinis 21\nUwei pa kawei ki don ka hok ban \u00efa don bynta ha ka riti synshar jong ka\nri, la marmet hi ne lyngba ki nongmihkhmat ba la jied laitluid.\nUwei pa kawei ki don ka hok ban \u00efoh kabu katjuh ha kaba shakri paidbah\n\u00efa la ka ri.\nKa mon u paidbah ka dei ka nongrim jong ka bor synshar sorkar; \u00efa kane\nka mon lah ban pynpaw na ki por sha ki por ha ki ilekshon ba shisha ba\nla pynlong da jingjied paidbah salonsar ha ka rukom ba la buhrieh ne da\nkiwei pat ki rukom jied kiba \u00efa ryngkat dor bad kiba laitluid.\nJinis 22",
            "Image": "a11b7091bfe3fa3148284f2ebcaf23de"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Uwei pa kawei, kum ki dkhot ka imlang sahlang, ki don ka hok ban \u00efoh \u00efa\nka jingshongshngai\u00f1 ha ka imlang sahlang bad ki don ruh \u00efa ka hok,\nlyngba ki bor ri bad jing\u00efasynrop ki ri katkum ka jingsai\u00f1dur bad ka\njingdon jingem jong man kawei pa kawei ka Ri, halor ka \u00efoh ka kot, ka\nimlang sahlang, ki riti-dustur kiba ym lah ban pyn\u00efakhlad na ka burom\nbad ka jingsan laitluid ka longbriew manbriew jong ki.\nJinis 23\nUwei pa kawei ki don ka hok ban trei ne bylla, ban jied laitluid \u00efa ka\njingtrei ne jingbylla, ban \u00efoh \u00efa ka rukom long jong ka jingtrei katkum\nka jingsngewbit jong ki bad ka jing\u00efada na ka jingsah khlem kam.\nUwei pa kawei, khlem jingpyn\u00efapher, ki don ka hok ban \u00efoh \u00efa ka bainong\nmarryngkat katkum ka kam ba marryngkat.\nUwei pa kawei kiba trei ki don ka hok \u00efa ka jingsiew kaba \u00efahap dor bad\nbabit babiang ban pynskhem \u00efalade bad ka \u00efing ka sem \u00efa ka jingim ba\n\u00efahap dur bad ka kyrdan briew, bad bynrap de, lada donkam, da kiwei ki\nlad jing\u00efada jong ka imlang sahlang.\nUwei pa kawei ki don ka hok ban seng bad long dkhot ha ki Seng Nongtrei\nna ka bynta ki jing\u00efada \u00efa ki jingbha jong ki.\nJinis 24\nUwei pa kawei ki don ka hok ban \u00efoh shongthait bad pynbyrngia, da kaba\nkynthup \u00efa ki kynta treikam ba shongnia ryngkat ka bainong ha ki sngi\nshuti hateng hateng.\nJinis 25\nUwei pa kawei ki don ka hok sha ka nisan jingim ba biangthew na ka bynta\nka bha ka miat shimet bad ka long\u00efing jong ki hi, kynthup ka bam ka dih,\nka kup ka sem, ka \u00efingshong \u00efingsah, ka koit ka khiah, bad ki kam imlang\nsahlang badonkam, bad ki hok sha ka jingshongshngai\u00f1 ha ki khen\njingduhkam, jingpang, jinganna, jinglong riewkynthei, jingnoh tymmen,\nlane jingduna kamai kajih ha ki khep bym lah kot bor shuh.\nKa jinglongkmie bad jinglong khyllung ki don ka hok ban \u00efoh \u00efa ka\njing\u00efarap bad jingsumar-sukher bakyrpang. Baroh ki khynnah, la ki dei\nkiba la kha na ka jing\u00efashong kurim ba long ai\u00f1 ne ka jingshong kurim\nshabar jong ka ai\u00f1, ki don ka hok ban \u00efoh \u00efa kajuh ka jing\u00efada ha ka\nimlang sahlang.\nJinis 26\nUwei pa kawei ki don ka hok ban \u00efoh \u00efa ka jingnang jingstad. Ka jingnang\njingstad ka dei ban long khlem jingsiew la kumno kumno ha ki kyrdan pule\nba dang shu sdang bad ba tynrai. Ka Jingpule ba sdang ka dei ban long\nkaba kongsan tam. \u00cfa ka jingpule lai\u00f1 ne ka jingpule ba dei \u00efa ka\njingtrei jingktah da ki buit stad dei ban pyn\u00efoh paidbah, bad \u00efa ka\njingpule kham shajrong dei ban ai lad marryngkat halor ka nongrim ka\njingshonghok.\nKa jingnang jingstad ka dei ban kdew sha ka jingpynsan pynpura \u00efa ka",
            "Image": "70e2cf843746976239744f5b104857ab"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "mai\u00f1 longbriew manbriew bad sha ka ban pynkhlai\u00f1 \u00efa ka jingburom \u00efa ka\nhok longbriew manbriew bad jinglaitluid tynrai. Ka dei ban kyntiew \u00efa ka\njingshemphang, jing\u00efaishah bad jing\u00efalong lok para hima sima, ki kynhun\nniam ne jaitbynriew, bad ban pyn\u00efaid shaphrang shuh shuh \u00efa ki kam ka\nSynjuk Ki Ri ban pynneh \u00efa ka suk ka sai\u00f1.\nKi kmie ki kpa ki don ka hok ba hakhmat eh ban jied \u00efa ka jait jingpule\nkaba ki lah ban ai ha la ki khun ki kti.\nJinis 27\nUwei pa kawei ki don ka hok laitluid ban \u00efashim bynta ha ki kam kolshor\njong ka jaitbynriew, ban lehkmen ha ki sap ki phong bad bhah bynta lang\nha ka jingmanroi ka sa\u00efan lem ki jingmyntoi jong ka.\nUwei pa kawei ki don ka hok ban \u00efada \u00efa ki snap jinglong babha bad ba\nkynja met kiba mih na ki soh ka sa\u00efan, ka thoh ka tar, ne ka buit-thaw\n\u00efa kiba ma ki hi ki long ki nongthaw.\nJinis 28\nUwei pa kawei ki don ka bhah ban pynneh pynsah \u00efa ka suk ka sain jong ka\nimlang sahlang ha shityllup ka pyrthei ha kaba \u00efa ki hok bad ki\njinglaitluid ba shynna yn lah ban pynurlong pura katkum ba la buh ha\nkane ka Jingpynbna-\u00efar.\nJinis 29\nUwei pa kawei, ki don ki deiti sha ka jaitbynriew bad dei tang ha ka hi\nba ka jingpynroi laitluid bad pynpura \u00efa ka mai\u00f1 longbriew manbriew ka\nlong ba lah ban long.\nHa ka jingpyntrei kam \u00efa ki hok bad ki jinglaitluid, uwei pa kawei kin\nhap ban pyndem tang ha kito ki pud ba la rai da ka ai\u00f1 thik na ka bynta\nban pyn\u00efoh \u00efa ka jingithuh bad ban burom \u00efa ki hok bad ki jinglaitluid\njong kiwei pat bad ha ka ban pyn\u00efoh \u00efa ki jingdonkam ba dei hok jong ka\njing\u00efaid beit \u00efaid ryntih, ka suk ka sain bad ka jingmanbha kyllum ha ka\nimlang sahlang ha ka synshar paidbah.\n\u00cfa kine ki hok bad ki jinglaitluid yn ym lah ban pyndonkam da kumwei pat\nka ban long marpyrshah \u00efa ki jingthmu bad nongrim ka Synjuk Ki Ri.\nJinis 30\nYm don kano kano ha kane ka Jingpynbna-\u00efar ba lah ban batai da kumwei\npat kum ban \u00efalam bakla \u00efa kano kano ka Ri, ki kynhun ki riewshimet\nhalor kano kano hok ban \u00efateh ha kino kino ki ban leh, ban pynjot ne\npynduh pyndam \u00efa ki hok bad ki jinglaitluid kiba la buh ha Ka.",
            "Image": "70f57f53d85a9501b6fccf7f774424b8"
        }
    }
}
