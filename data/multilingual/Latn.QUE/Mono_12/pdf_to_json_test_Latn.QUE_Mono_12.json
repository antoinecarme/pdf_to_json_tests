{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470094,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "TUCUY RUNACUNAPAC HATUM RIMAY\nCALLARI\nYuyashpa ima shina quishpiri, taripa, sumac causay pachapi, mashcanga ricsipi cusilla causayta,\nayacunapi mana pi miticuchum, runacunapac ucullapi tián.\nYuyashpa mana ricsicuna runaman millayhuán ricuchum ñausashina pishihuán. Caycuna tucuy\nllaquicunata apamushca; chaymantami tucuylla ninchic, runacuna, pacha callaricpi mana manchay,\nhuaccha llaqui charic carca, quishipita munashpa, rimaytapes cusilla cacharishpa, paycunahuánmi\nhuiñarca.\nYuyashpa runacunapac ancha allimi taripacuna mitsachum, mana runacuna cayta ricushpa hatum\npiñayhuán jatarichum.\nYuyashpa mashcanami llactacunaman, pay pura, mayjanpes cachum tandarishpa alli causayta catina.\nYuyashpa imashinami llactacuna tinguinacushca HATUM SUYUPI, catishpa alli yuyayhuán quella\nrurashcata, mana astahuán runacunata llaquichichum sumaclla cari, huarmicuna shuc maquillahuán\ncausachum; chaymanta ninchic, puricunahuán shucla pachaman chayashum quishpicunahuán.\nYuyashpa imashina llactacunapes mingayta rurashca, tandarishca mama suyupi, rimayta cushcami\ntucuy runa quishpihuán causachum.\nYuyashpa chay taripacunaca astahuán allimi tucuyllacunapac, runacunapac, maypipes tiacuchum cay\nura pachapi.\nHATUM TANDARI\nNin, cay shuricunata, tucuy runacuna uyachum, imashina llactacuna, utiuc, hatum cachum tandari\nquipa sumacta rimarishpa, tutamanta, punlla, chishi, tuta cachum, llactacunallatac,\nayllucunaman runacunama yachay huasipi shina yachachinga cay nishcacunata. Chaymantami pacarina\nshina llugshinga quishpicuna, alli causaycuna tucuypaglla.\nShayana 1\nTucuy runacuna quishpirihuán huiñán, pactacunahuampes, pay pura, umahuán, ayahuán chay shucuna\nshina, chaymantami shuclla shina causangacuna.\nShayana 2\nTucuy runacuna paycunapac charín quishpita; rimaycunapi nishcata, misho, yana, quillu cachum,\ncayta, chayta nichum, rimachum, Pachacamac charichum mana charichum, charic cachum, mana charic\ncachum, caypi huiñashca cachum, shuctac llactapi huiñashca cachum.\nChasnalatac mana astahuán alli llacta cangachu, paypac allpacuna shuctac maquicunapi tiacuc,\nquishpilla cacpipes. Quishpicunata sisachinallami, millay runacuna munacpi, mana munacpi.\nShayana 3\nTucuy runacunami quiquin causayta, quishpita charín, mana pi shuashina caminga.\nShayana 4\nMana pi cay pachapi yanacuna, mitayucuna canga; yana catuc anchurichum tucuy llactacunapi.\nShayana 5\nMana pi ñacaychinga, pingay macaycunatapes mana cungachum runacunaman.\nShayana 6\nTucuy runacunami paycunapac quiquin causayta charín taripa allichicunahuán.\nShayana 7\nTucuymi chasnallatac can taripa ñaupapi, tucuymi paypac alli maquipi churaringa. Tucuymi\nshuclla causaymanta huiñarcanchic, mana pi cayta quichuchum.\nShayana 8\nTucuy runacunami taripa huasicunaman chayanga, chaypi mashcangapac mana chay shuccuna millayta\nmashcachum. Hatum quellacunami tucuy llactacunapi caytucuyta ricunga sinchi ñahuihuán.\nShayana 9",
            "Image": "57f2b0b0b97f482246bcc8bbcd70e782"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mana pi amsa ucuman apanga, shuctac allpacunamantapes pi surcunga.\nShayana 10\nTucuy runacunami shinallatac canga quiquin pura shina, caypica pay nishcacunata uyanga cuna,\nrucucuna cacpi, taripa cacpi, chaypimi quellacunata ricunga mana millayta uyashpa.\nShayana 11\nTucuy runacunami llaquita charishpa paypac millacunahuán mashcanga mana chaychu nishpa,\nimashina taripacuna nin. Yaya taripacuna mashcanga mitsata.\nMana pi amsa ucuman apanga pandari nishcamanta, imashina nin quiquin llactacunapac quellca,\nmashcanacungami haum llaquichi, tucuylla allí ricuyhuán ricushpa.\nShayana 12\nMana pi shuctac miticucpi urmanga quiquin causaypi, ayllucunapipes, alli shutipipes illaringa\nchasnacuna millayta cushca nishpaca.\nShayana 13\nTucuy runacunami maipipes puringallami, paypac allpa llactapi.\nTucuy runacunami llugshingalla shuctan llactacunaman, cutín paypac quiquin llactaman\ntigrangapac.\nShayana 14\nPi caticucpi, runacuna maypi miticunata mashcan, mana pi chaymantaca llugshichinga, mayjan\nllactapi cachum.\nCay miticunapi, masna taripa nicpi, runa millay cacpipes mana llacta cayahuán ricunga.\nShayana 15\nTucuy runacuna quiquin llactata charinga.\nMana piman quiquin llactata quichunga, nishpapes shuctala llactata mashcanga.\nShayana 16\nCaricuna, huarmicuna, longocuna cashpa, mana pi munashpa shuctac carahuán, shuctac llactahuán\ntinguinacungallami yaya, mama cangapac, chasna causangallami alli tandarishca, tinguinacuymi\ncari, huarmi zapalla saquiricpi.\nCari, huarmi nicpila tinguinacunga cuna.\nAyllucuna ñaupamanta shamun, paycunami tucuy allpapi tandarishpa llactata rurán.\nShayana 17\nTucuy runacunami paycunapac quiquin allpata charinga, paycunala, hatum tandaripacpes.\nMana paycunapac allpacunata quichunga.\nShayana 18\nTucuy runacuna yuyay quishpita, Pachacamac yuyacta charín; chaylapitac saquingacuna Pachacamac\nyuyay shuctac yuyacunahuán. Caycunataca paylatac, tandarishca cacpipes chayshuc cuna uyachum\nyuyaycunapi cacharichum.\nShayana 19\nTucuy runacunami yuyanata, rimanata quishpichingalla. Mana pi paypac yuyaycunamanta caminga,\nquichunga. Rimay cunatapes cacharincunallami caycuna alli cacpi ushacunata catishpa imashinapes\ncachum.\nShayana 20\nTucuy runacunami quishpi tandaycuna ruranga mana pi piñachichum.\nMana pi cay tandaycunaman piña nishpa apanga.\nShayana 21",
            "Image": "03901c34a8ee1c0a2487e2e7d4758b43"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Tucuy runacunami llacta camayu cunapi curaga shina ruranga paylatac, shuctac cunapi shutipi.\nTucuy runacunami camayuc cunaman chayanga, mana shuccuna astahuán chayshu canahuán cachum.\nAyllucunapac quiquin yuyaycunahuán camayucunata purichinga; chaycunataca alli acllayhuán\nmashcanga; cay alli aclla tandarica huata, huata quipa ruraringa, acllapica upalla shitanga,\nama shitay amsapi chingarichum.\nShayana 22\nTucuy runacunami ayllupac cashpa charingacuna sumac ricuy, llactacunallapitac quiquin pura\nmashcanga cuna, paycunapac ancha ministicuna, allí yuyaycunahuán tucuy causachum.\nShayana 23\nTucuy runacunami llangata charinga paycunalatacmi llanga mayta mashcanga, mana chasnalla\nshitashca causangapac.\nTucuy runacunami alli cullquita japinga, mana shuc cunaca alli, chayshuc cunaca yaricay puchu\ncunahuán.\nTucuy runacunami paypac llangacunamanta cullquita japinga, pay, huarmi, huahua ayllucuna\nmicunapac, churanapac charichum.\nTucuy runacunami nishpaca tandarita ruranga, paylatac chaypi tandaringa shuctac cunahuán.\nShayana 24\nTucuy runacunami samayta charinga llanga quipaca, chasnallatac punllacunapi cayta, chayta\npuringa, rimanga shuyunata quichungapac, chaypacca cullquita japinga.\nShayana 25\nTucuy runacunami alli causayta charinga, paypac huarmi, huahuapes chasnallatac causanga,\nunguyta quichushpa, micunapes alli cachum, churanacuna, huasitapes tucuyllami charinga; mana\nllanga charishpa, unguyhuán, rucuyashpa, huacchayashpa hatum apucuna tucuyta chasna cachum\nricunga.\nChichu huarmipes, llullu huahuacunapes alli causaytami charinga. Tucuy llullu huahuacuna,\ntinguy mana tinguy huiñashca, chasnallatac shumay causayta charinga cuna.\nShayana 26\nTucuy runacunami yachachi huasiman chayanga. Yachayca mana cullquihuán randinachu, tucuypacmi\nyangalla huahua huasicunamanta hatum yachay huasiman ringa.\nYachachimi canga uma hatumhuán, aicha sinchiyachum, chaylapitac quishpita apachum tucuy\nllactacuna tandarichum sumaclla, quiquin pura alli causachum.\nYayacuna paycunalatac mashcanga manashca yachachita churi, hushushicunaman.\nShayana 27\nTucuy runacunami paypac ayllucunapac causayta causanga. Hatum yachanacunatapes ministishpa\nmashcanga paypac chayshu cunapapes.\nTucuy runacunami yachayuc manta japinga masna paymanta shuctac yachayuc cuchum.\nShayana 28\nTucuy runacunami paypac quiquin llactapi, chayshuc llactacunapipes quishpicunata, alli\ncunatapes hatum quellcapi nishcata taringa, ima shina llacta mama rurarca.\nShayana 29\nTucuy runacunami chayshuc cunahuán llactaman anchata cuyanga, paycunalatac quipaca\nquishipirichum.\nCaytucuy nishcacunata tucuyllami yachan, chaymantami huaquichina mana chingarichum; ayllucuna,\nllactacuna sumaclla tiachum, mana chayshu cunaman quichushpa, camishpa, millashpa. Llactacuna\nalla shayarichum, quipa mana huacangapac.\nCay quishpi cunaca mana pi japingachu jarcangapac mana hatum llacta nishca cunata, paypac hatum\ntandari quipa.\nShayana 30",
            "Image": "e5bdd970ebd85bd7dbb22683a49e7334"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mana ima cay rimaycunamanta rimanallachu, shuctac llactacunaca mana cayta japingachu quiquinta\nrurangapac, runacunapes, ayllucunapes mana shinallatac paypac causaypi churunga chayshuc\ncunaman quichusha nishpa caya sumac rimayta.",
            "Image": "15aaa01cae8fab6942eaacc04c4307a5"
        }
    }
}
