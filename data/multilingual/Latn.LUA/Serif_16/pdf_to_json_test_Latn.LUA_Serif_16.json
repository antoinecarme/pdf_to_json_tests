{
    "MetaData": {
        "Author": null,
        "Creation_Date": 1581469263,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "e9ea543a3f50f5f0c007deb1b52733b6",
            "Index": 0,
            "Label": "1",
            "Size": [
                595.0,
                842.0
            ],
            "Text": "Dimanyisha Kudi Bukwa Bisamba Bya Buloba Bujima Pa Makokeshi A Muntu Yonsu\nMu matuku 10 a ciswamune (ngondu wa dikumi ne mwibidi) wa cidimu cya 1948,\nCifufu cinene cya Nsangilu wa bukwa-bisamba (ONU) cyanyishile ne cilejele patoke\nmapangadika mangata kudi bukwa-bisamba pa makokeshi a muntu yonso atudi\ntufunda aa. Kunyima kwa dyenjibwa dya bwalu bwa cikuma ebu, bena cifufu eci\nbakalomba ditunga ne ditunga dyonsu bwa kwenza mwadi monsu bwa kumwangalaja\nMapangadika aa kudi bantu ku diabanya, dialamika ku bimana bwa bantu bonsu\nbaamone, kudiabala ne diumvwija mu tulaasa tupwekele ne tubandile, kakuyi\nkansungansunga ka cididi cya misoko ne matunga.\nMAPANGADIKA MANGATA KUDI BUKWA-BISAMBA BYA BULOBA BUJIMA PA\nMAKOKESHI A MUNTU YONSU\nMBANGILU\nPa kumona ne, kwitaba se bantu bonsu ba pa buloba badi ne buneme ne makokeshi\namwe ne a kashidi ke nshindamenu wa budikadidi, bwakane ne bupole pa buloba\nbujima;\nPa kumona ne, dibenga kumanya ne dipepeja dya makokeshi a muntu bidi bifikisha\nku ngenzelu mishadile idi mwa kunyengabaja myoyi ya munda ya bantu; pa kumona\nne kufikisha bantu ku nsombelu udibo mwa kwikala bakula ne biitaba cidibo baswe,\nkabayi ne bowa anyi lutatu ke kiipacila kanene ka muntu yonso;\nPa kumona ne bidi bikengela kwenza mikenji idi mwa kukuba makokeshi a muntu\nyonsu ne kubenga kufikisha bantu ku ditombokela dya bukalenge bwa cinyangu ne\nbushipyanganyi,\nPa kumona ne matunga a Nsangila wa Buka-bisamba (ONU) adi mashindike ditaba\ndyawu mu makokeshi mashindame ne mushinga wa muntu yonso mu bobumwe bwa\nmakokeshi a balume ne bakaji, mu dyangata mapangadika a kutungunuja nombelu\nmulenga wa bantu mu budikadidi;\nPa kumona ne ditunga ne ditunga dyonsu, pamwe ne Nsangilu wa Bukwa-bisamba\nmbangate maangadika a kunemeka ne kwitaba makokeshi ne budikadidi bwa muntu\nyonsu;\nPa kumona ne bwa kukumbaja mapangadika aa, bidi bimpe bantu bonsu bikale ne\nngumvwilu umwe wa budikadidi ne makokeshi aa;\nCifufu cinene nya Nsangilu wa bukwa-bisamba cidi cikobola Mapangadike pa\nmakokeshi a Muntu yonsu aa bu kipacila ka bisamba ne bukwa matunga bwa se\nbantu bonsu pamwe ne bulongolodi bonso bwa bantu kabayi bapwa Mapangadika aa\nmoyo, benze mwabu monsu bwa kutungunuja dinemeka mine Mapangadika aa ne\nbudikadidi ku dilongesha bantu, kufikisha bantu ba buloba bujima ku ditaba ne\ndiatumikila dilelela, ku dyangata mapangadka adi akengedibwa ku citupa ku citupa\nmunda mwa matunga ne ku bukwa-bisamba byonsu ebi kudi bobo bena matunga aa\npamwe ne bena misoko idi ku bukenji bwawu.\nKanungu ka 1.\nBantu bonsu badi baledibwa badikadile ne badi ne makokeshi amwe. Badi ne\nlungenyi lwa bumuntu ne kondo ka moyo, badi ne bwa kwenzelangana malu mu\nbuwetu."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "aeb1334a241d3ccbe6f248ec5462b84d",
            "Index": 1,
            "Label": "2",
            "Size": [
                595.0,
                842.0
            ],
            "Text": "Kanungu ka 2.\nBudikadidi ne makokeshi mafunda mu Mapangadika aa bidi bitangila muntu yonsu,\nkakuyi disunguluja bisamba, mubidi wa makoba a bantu, bulume anyi bukaji,\nmwakulu, ntendelelu, ngumvwilu wa malu a cididi anyi dyela dya meji kana onsu,\nditunga dya muntu; bubanji anyi bupele, mwaba wa cilelelu ne a mishindu kana\nyonsu.\nKabidi kabyena bikengela kansungansunga ku malu a cididi, a bunzuji a bukwa\nmatunga anyi a mu ditunga didi muntu ufumina, nansha dyodyo didikadile anyi dikale\nku bukenji anyi ku bupika bwa dikwabu.\nKanungu ka 3.\nMuntu yonso udi ne bukookeshi bwa kwikala ne moyo, kudiikadila ne kusoma talala\nmu bumuntu bwende.\nKanungu ka 4.\nMuntu nansha umwe kena mwa kukwaciibwa ku bupika bwalu mushinga wa bapika\nmmukandikiibwe mu mishindu yawu yonsu.\nKanungu ka 5.\nMuntu nansha umwe kena mwa kukengeshiibwa anyi kupeshibwa bibawu bya\nkanyawu bidi kabiyi byakanyina bantu anyi bidi mwa kubapwekesha mulongo.\nKanungu ka 6.\nMuntu yonsu udi ne bukenji bwa kumanyibwa my myaba yonsu mu bumuntu bwende.\nKanungu ka 7.\nBantu Bonsu badi momumwe kumpala kwa meyi ne kakuyi dishilangana ne bukenji\nbwa kukubibwa kudi diyi dya momumwe. Bonso badi ne bukenji bwa kukubibwa\nmushindu wa momumwe bumpala kwa kansungansunga kikala mwa kutupa ku\nMpangadika aa ne kumpala kwa nkebelu yonsu wa kansungansunga ka mushindu\newu.\nKanungu ka 8.\nMuntu onso udi ne bukokeshi bwa kunyemena ku tubadi tumanyike twa ditunga\ndyende padiye mumone maalu adi atupa ku makokeshi a nshindamenu adi\nmamwambika kudi meyi ne mikandu anyi kudi Diyi dikulu dya ditunga dyende.\nKanungu ka 9.\nMuntu nansha umwe kena mwa kukwacibwa, kulamibwa anyi kwipacibwa cyanana ku\ndiswa dya muntu.\nKanungu ka 10.\nMuntu yonsu udi ne bukokeshi bwa kumona cilumbu cyende cikoshibwa byakane, mu\nbulelela kakuyi kansungansunga, kudi tubadi twa mu ditunga dyende ku mesu a\nbantu. Tubadi etu ne tujadike makokeshi ende ne bidiye ne bwa kwenza anyi bwimpe\nbwa kafundila."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "00f87a427b70b8c8cfedd775db678256",
            "Index": 2,
            "Label": "3",
            "Size": [
                595.0,
                842.0
            ],
            "Text": "Kanungu ka 11.\nMuntu yonsu udi mufundibwe kena mwena cibawu too ne diba dya mulumbulwishabu\nne didibo bamuleja se udi mwenze bibi kumpala kwa cilumbulwilu ne kabidi pikalabu\nbamane kumulumbulwila kudi baavoka bende.\nMuntu nansha umwe keena mwa kukosedibwa buloku bwa bilema anyi ntupakanyi\nidi, cikondo civwayi myenza kayiyi myanji kwikala mimanyibwe ne yidi bilema ku\nmikandu ya ditunga anyi bukwamatunga. Bidi momumwe ne kakwakwikala cibawu\nnansha cimwe cikosela muntu cipite cukole eci civwa cifundiibwe cikondu civwa\ncilema cyenza.\nKanungu ka 12.\nMuntu nansha umwe kena mwa kubwelakana mu nsombelu wa mukwabu, mu diku\ndyende, mu nzubu wende, mu difunda anyi difundilangana dyende dya mikanda peshi\nkunyanga lumu lwende. Muntu yonsu udi ne bukenji bwa kukubibwa kudi meyi ne\nmikandu pa malu a mushindu ewu.\nKanungu ka 13.\nMuntu yonsu udi ne bukenji bwa kwendakana mudiye muswe ne bwa kusungula\nmwaba udiye mwa kusomba munda mwa ditunga dyende.\nMuntu yonsu udi ne bukenji bwa kumuka mu ditunga dyonsu, nansha dyende ne\nkupinganamu kabidi\nKanungu ka 14.\nKumpala kwa lufu, muntu yonsu udi ne bukokeshi bwa kukeba mwaba wa kusokoma\npikalaye mukengeshibwe mu ditunga dyende.\nMwena cibawu kena mwa kudisokoko kunyima kwa makokeshi aa pikalaye mubunde\ncibawu ne mwindende anyi mutupakane ku mikenji ya Nsangilu wa bukwa-bisamba.\nKanungu ka 15.\nMuntu yonso udi ne bukokeshi bwa kwikala ne bwena ditunga dyende.\nMuntu nansha umwe kena mwa kupadibwe patupu bwena ditunga, anyi bukokeshi\nbwa kushintulula bwena ditunga.\nKanungu ka 16.\nMulume ne mukaji bakadi bakumbaje mvula ya dibaka badi ne bukokeshi bwa\nkuselengana ne kwasa diku, kakuyi mukanda wa cisamba, ditunga anyi citendelelu.\nMakokeshi abu adi momumwe bwa bidi bitangila mbangilu wa dibaka, nsombelu ne\ndishipa dya dibaka.\nDibaka diswikiibwe mu budiswile bwa basedyanganyi.\nDiku ke mfukila ne nshindamenu wa nsombelu mu bantu. Pa nanku, mbulamatadi ne\nbukwa-bisamba badi ne cya kubakuba.\nKanungu ka 17.\nMuntu yonsu nkayende anyi ne bakwabu udi ne bukokeshi bwa kwikala ne byende"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "12ae06c14920ffd820837aa6eb1c28ae",
            "Index": 3,
            "Label": "4",
            "Size": [
                595.0,
                842.0
            ],
            "Text": "bintu.\nMuntu nansha umwe kena mwa kunyengibwa cintu cyanana nansha.\nKanungu ka 18.\nMuntu yonsu udi ne bukokeshi bwa kwela meji ku budiswile bwende, kulonda kondo\nka moyo wende, kutendelela Nzambi wa moyo wende. Pa nanku, udi ne budikadidi\nbwa kushintulula citendelellu anyi ditabuja dyende ne kubileja patoke, nkayende anyi\nmu cisumbu, mu bantu anyi pa nkayende, ku dilongesha, byenzedi ne mishindu mene\nya kutendelela.\nKanungu ka 19.\nMuntu yonsu udi ne bukenji bwa kwela meji ne kwakula mudiye muswe. Mbwena\nkwamba ne kabena mwa kumukwata bwa mine malu aa. Udi ne bukokeshi bwa\nkukeba, kupeta ne kumwanglaja ngumu ne meji emde myaba yonsu mu mishindu\nyonsu.\nKanungu ka 20.\nMuntu yonso udi ne bukenji bwa kuswa ne kubwela mu bisangilu ne mu bisumbu\nmudiye muswe.\nKakwena muntu nansha umwe udibo mwa kubweja mu cisumbu ku bukole.\nKanungu ka 21.\nMuntu yonso udi ne bukenji bwa kuludika malu a ditunga dyende, yeye mwine anyi\nne batumibwe badiye mudisungwile.\nBukokeshi bwa kulombola malu a ditunga budi bwa mumwe bwa bantu bonsu.\nMajinga a ditunga ke nshindamenu wa bukalenge bwa mbulamatadi: majinga aa adi\namweneka ku masungula malelela adi ne cya kwenjibwa ku cikondu ne ku cikondu,\nbela kaci kasokome, bilondeshele bulongolodi budi mwa kufikisha muntu yonsu mwa\nkusungula mu budiswile.\nKanungu ka 22.\nMuntu yonsu udi ne bukenji wa kupeta dyambulwisha kudi mbulamatadi, bwa\nkukumbaja majinga ende ku malu a bubanji, nsombelu ne malu a nshidimukilu,\nbuneme bwende ne ditungunuja bumuntu bwende, ku dikwacisha dya bena ditunga\npamwe ne matunga menyi bilondeshele bulongolodi ne lupetu lwa ditunga.\nKanungu ka 23.\nMuntu yonsu udi ne bukokeshi bwa kupeta mudimu, kudisungwilawu ne kuwenza\nkakuyi lutatu lwa dicina bulofu.\nBantu bonsu badi benza mudimu umwe badi ne bukenji bwa kupeta difutu dya\nmumwe kakuyi kansungansunga.\nMuntu yonsu udi wenza mudimu udi ne bukenji bwa kupeta difutu dikumbane didi\ndimulengelele ne didi mwa kumufikisha ku disomba ne dikuba diku dyende byakane,\npikalaku nushindu ne dikubabwa pamwe ne manga makwacisha pamutu pa difutu."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "220904ddb5ff9ed60f43ff488eba083f",
            "Index": 4,
            "Label": "5",
            "Size": [
                595.0,
                842.0
            ],
            "Text": "Muntu yonsu udi ne bukokeshi bwa kwasa ne bakwabo bisumbu bya dyakwila beena\nmudimu ne kubwela mu bisumbu byakwidi bya bena mudimu bwa kwakwila\nmakokeshi ende.\nKanungu ka 24.\nMuntu yonso udi ne bukokeshi bwa kwikisha ne kumana lutetuku ne kwikala ne\nlupoolu lujaadikiibwa lwa nengenu wa mudimu ne kwikala ne dikisha difuta ku\ncikondu ne ku cikondu.\nKanungu ka 25.\nMuntu yonsu udi ne bukokeshi bwa kwikala ne nsombelu mwakane bwa kumona mwa\nkupetesha bena diku dyende ne yeye mwine bukole bwa mubidi ku didya dimpe,\ndilwata, londapu ne ku dipeta dyambulwisha dya mbulamatadi. Yeye mubwele mu\nbulofu, badi ne cya kumwambulwisha, yeye musame anyi mupangile bukole bwa\nmubidi, mufwishe, nkolumu anyi mujimije bivwa bimudisha kakuyi ku bwenzavi\nbwende.\nMukaji muvyeele ne mwana badi ne bwa kupeta dyambulwisha dya pa bwadyo. Bana\nbonso balela mu dibaka anyi ba mu njila badi ne cya kukubibwa mushindu wa\nmomumwe kudi mbulamatadi.\nKanungu ka 26.\nMuntu onso udi ne bukenji bwa kulonga. Dilonga didi amu dya patupu kadiyi dya\nkufucila mfwalanga, nangananga edi dya mbangilu ne dya nshindamenu. Dilonga dya\nntwadijilu didi dya muntu yonsu. Dilonga dya midimu ya byanza didi ne cya kwikala\nmyaba yonsu; dibwela dya mu tulaasa tubandile didi ne cya kunzulwibwa mushindu\nwa momumwe bwa bonsu bilondeshele dimanya dya muntu ne muntu yonsu.\nDilongesha didi ne cya kwipacila ditabulula dya bumuntu ne dikolesha dya dinemeka\ndya makokeshi a muntu ne madikadidi mashindame, difikisha bantu ku\ndyumvwilangana, malunda munkaci mwa matunga onso ne bantu ba bisamba ne\nbitendelelu kana byonso, ditungunuja mudimu ya Nsangilu wa Bukwa-Bisamba mu\ndilama bupole munkaci mwa bantu.\nBaledi badi ne bukenji bwa kusungula mushindu wa kukolesha bana babu.\nKanungu ka 27.\nMuntu yonsu udi ne bukokeshi bwa kudifila mudiye muswe mu malu a kabukulu a\nditunga dyende, kusanka ne bunsenda bwa ditunga dyende, kutungunuja bamanyi ba\nmikanda ne kusanka ne byonso byapatuka kwinaku.\nMuntu yonsu udi ne bukenji bwa kusanka ne bya pa mudimu wende, bumanyi bwa\nmukanda anyi bunsenda bwende.\nKanungu ka 28.\nMuntu yonsu udi ne bukenji bwa kujinga se makokeshi ne budikadidi bidi bifunda mu\nMeyi mamba aa basangane kwenzeka anyi byenzeke.\nKanungu ka 29.\nMuntu udi ne malu adiye mwa kwenzela bantu badiye musombe nabu bwa kumona"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "57090e8e85996a294f71a8bac973d869",
            "Index": 5,
            "Label": "6",
            "Size": [
                595.0,
                842.0
            ],
            "Text": "mwa kutungunuja bumuntu bwende.\nMu ditumikila dya makokeshi ne budikadidi bwende, muntu yonsu udi ne cya\nkwitabuja mekenji myela bwa kusaka bantu ku dimanya ne dinemaka budikadidi ne\nmakokeshi a bakwabu pamwe ne majinga majalame a nsombelu mulenga, bupole mu\nditunga ne dyakalenga dya bantu mu ditunga didi dilonda mikenji anyi dikale ne\nbukalenge bwa cyata.\nBudikadidi ne makokeshi onsu kaena mwa kushilangana ne kipacila anyi mikenji ya\nNsangilu wa Bukwa Bisamba (ONU).\nKanungu ka 30.\nMu Mapangadika aa, kakwena kanungu anyi bwalu budi buleja ne ditunga, cisumbu\ncya bantu anyi muntu udi ne bukenji bwa kwenza bwalu budi butupakana ne\nbudikadile anyi makokeshi adi mafunda aa."
        }
    }
}
