{
    "MetaData": {
        "Author": null,
        "Creation_Date": 1581469310,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "19c13b85e53b7567683a70fe4f6ae740",
            "Index": 0,
            "Label": "1",
            "Size": [
                595.0,
                842.0
            ],
            "Text": "Dimanyisha Kudi Bukwa Bisamba Bya Buloba Bujima Pa Makokeshi A Muntu Yonsu\nMu matuku 10 a ciswamune (ngondu wa dikumi ne mwibidi) wa cidimu cya 1948, Cifufu\ncinene cya Nsangilu wa bukwa-bisamba (ONU) cyanyishile ne cilejele patoke mapangadika\nmangata kudi bukwa-bisamba pa makokeshi a muntu yonso atudi tufunda aa. Kunyima kwa\ndyenjibwa dya bwalu bwa cikuma ebu, bena cifufu eci bakalomba ditunga ne ditunga dyonsu\nbwa kwenza mwadi monsu bwa kumwangalaja Mapangadika aa kudi bantu ku diabanya,\ndialamika ku bimana bwa bantu bonsu baamone, kudiabala ne diumvwija mu tulaasa\ntupwekele ne tubandile, kakuyi kansungansunga ka cididi cya misoko ne matunga.\nMAPANGADIKA MANGATA KUDI BUKWA-BISAMBA BYA BULOBA BUJIMA PA MAKOKESHI A MUNTU YONSU\nMBANGILU\nPa kumona ne, kwitaba se bantu bonsu ba pa buloba badi ne buneme ne makokeshi amwe ne a\nkashidi ke nshindamenu wa budikadidi, bwakane ne bupole pa buloba bujima;\nPa kumona ne, dibenga kumanya ne dipepeja dya makokeshi a muntu bidi bifikisha ku\nngenzelu mishadile idi mwa kunyengabaja myoyi ya munda ya bantu; pa kumona ne kufikisha\nbantu ku nsombelu udibo mwa kwikala bakula ne biitaba cidibo baswe, kabayi ne bowa anyi\nlutatu ke kiipacila kanene ka muntu yonso;\nPa kumona ne bidi bikengela kwenza mikenji idi mwa kukuba makokeshi a muntu yonsu ne\nkubenga kufikisha bantu ku ditombokela dya bukalenge bwa cinyangu ne bushipyanganyi,\nPa kumona ne matunga a Nsangila wa Buka-bisamba (ONU) adi mashindike ditaba dyawu mu\nmakokeshi mashindame ne mushinga wa muntu yonso mu bobumwe bwa makokeshi a balume ne\nbakaji, mu dyangata mapangadika a kutungunuja nombelu mulenga wa bantu mu budikadidi;\nPa kumona ne ditunga ne ditunga dyonsu, pamwe ne Nsangilu wa Bukwa-bisamba mbangate\nmaangadika a kunemeka ne kwitaba makokeshi ne budikadidi bwa muntu yonsu;\nPa kumona ne bwa kukumbaja mapangadika aa, bidi bimpe bantu bonsu bikale ne ngumvwilu\numwe wa budikadidi ne makokeshi aa;\nCifufu cinene nya Nsangilu wa bukwa-bisamba cidi cikobola Mapangadike pa makokeshi a\nMuntu yonsu aa bu kipacila ka bisamba ne bukwa matunga bwa se bantu bonsu pamwe ne\nbulongolodi bonso bwa bantu kabayi bapwa Mapangadika aa moyo, benze mwabu monsu bwa\nkutungunuja dinemeka mine Mapangadika aa ne budikadidi ku dilongesha bantu, kufikisha\nbantu ba buloba bujima ku ditaba ne diatumikila dilelela, ku dyangata mapangadka adi\nakengedibwa ku citupa ku citupa munda mwa matunga ne ku bukwa-bisamba byonsu ebi kudi\nbobo bena matunga aa pamwe ne bena misoko idi ku bukenji bwawu.\nKanungu ka 1.\nBantu bonsu badi baledibwa badikadile ne badi ne makokeshi amwe. Badi ne lungenyi lwa\nbumuntu ne kondo ka moyo, badi ne bwa kwenzelangana malu mu buwetu.\nKanungu ka 2.\nBudikadidi ne makokeshi mafunda mu Mapangadika aa bidi bitangila muntu yonsu, kakuyi\ndisunguluja bisamba, mubidi wa makoba a bantu, bulume anyi bukaji, mwakulu, ntendelelu,\nngumvwilu wa malu a cididi anyi dyela dya meji kana onsu, ditunga dya muntu; bubanji\nanyi bupele, mwaba wa cilelelu ne a mishindu kana yonsu."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "884e655e112a9e9838b023b9bf092870",
            "Index": 1,
            "Label": "2",
            "Size": [
                595.0,
                842.0
            ],
            "Text": "Kabidi kabyena bikengela kansungansunga ku malu a cididi, a bunzuji a bukwa matunga\nanyi a mu ditunga didi muntu ufumina, nansha dyodyo didikadile anyi dikale ku bukenji\nanyi ku bupika bwa dikwabu.\nKanungu ka 3.\nMuntu yonso udi ne bukookeshi bwa kwikala ne moyo, kudiikadila ne kusoma talala mu\nbumuntu bwende.\nKanungu ka 4.\nMuntu nansha umwe kena mwa kukwaciibwa ku bupika bwalu mushinga wa bapika\nmmukandikiibwe mu mishindu yawu yonsu.\nKanungu ka 5.\nMuntu nansha umwe kena mwa kukengeshiibwa anyi kupeshibwa bibawu bya kanyawu bidi\nkabiyi byakanyina bantu anyi bidi mwa kubapwekesha mulongo.\nKanungu ka 6.\nMuntu yonsu udi ne bukenji bwa kumanyibwa my myaba yonsu mu bumuntu bwende.\nKanungu ka 7.\nBantu Bonsu badi momumwe kumpala kwa meyi ne kakuyi dishilangana ne bukenji bwa\nkukubibwa kudi diyi dya momumwe. Bonso badi ne bukenji bwa kukubibwa mushindu wa\nmomumwe bumpala kwa kansungansunga kikala mwa kutupa ku Mpangadika aa ne kumpala kwa\nnkebelu yonsu wa kansungansunga ka mushindu ewu.\nKanungu ka 8.\nMuntu onso udi ne bukokeshi bwa kunyemena ku tubadi tumanyike twa ditunga dyende padiye\nmumone maalu adi atupa ku makokeshi a nshindamenu adi mamwambika kudi meyi ne mikandu\nanyi kudi Diyi dikulu dya ditunga dyende.\nKanungu ka 9.\nMuntu nansha umwe kena mwa kukwacibwa, kulamibwa anyi kwipacibwa cyanana ku diswa dya\nmuntu.\nKanungu ka 10.\nMuntu yonsu udi ne bukokeshi bwa kumona cilumbu cyende cikoshibwa byakane, mu bulelela\nkakuyi kansungansunga, kudi tubadi twa mu ditunga dyende ku mesu a bantu. Tubadi etu ne\ntujadike makokeshi ende ne bidiye ne bwa kwenza anyi bwimpe bwa kafundila.\nKanungu ka 11.\nMuntu yonsu udi mufundibwe kena mwena cibawu too ne diba dya mulumbulwishabu ne didibo\nbamuleja se udi mwenze bibi kumpala kwa cilumbulwilu ne kabidi pikalabu bamane\nkumulumbulwila kudi baavoka bende.\nMuntu nansha umwe keena mwa kukosedibwa buloku bwa bilema anyi ntupakanyi idi, cikondo\ncivwayi myenza kayiyi myanji kwikala mimanyibwe ne yidi bilema ku mikandu ya ditunga\nanyi bukwamatunga. Bidi momumwe ne kakwakwikala cibawu nansha cimwe cikosela muntu\ncipite cukole eci civwa cifundiibwe cikondu civwa cilema cyenza."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fcf02b4c0dbee77421d01c3cc353c2a2",
            "Index": 2,
            "Label": "3",
            "Size": [
                595.0,
                842.0
            ],
            "Text": "Kanungu ka 12.\nMuntu nansha umwe kena mwa kubwelakana mu nsombelu wa mukwabu, mu diku dyende, mu nzubu\nwende, mu difunda anyi difundilangana dyende dya mikanda peshi kunyanga lumu lwende.\nMuntu yonsu udi ne bukenji bwa kukubibwa kudi meyi ne mikandu pa malu a mushindu ewu.\nKanungu ka 13.\nMuntu yonsu udi ne bukenji bwa kwendakana mudiye muswe ne bwa kusungula mwaba udiye mwa\nkusomba munda mwa ditunga dyende.\nMuntu yonsu udi ne bukenji bwa kumuka mu ditunga dyonsu, nansha dyende ne kupinganamu\nkabidi\nKanungu ka 14.\nKumpala kwa lufu, muntu yonsu udi ne bukokeshi bwa kukeba mwaba wa kusokoma pikalaye\nmukengeshibwe mu ditunga dyende.\nMwena cibawu kena mwa kudisokoko kunyima kwa makokeshi aa pikalaye mubunde cibawu ne\nmwindende anyi mutupakane ku mikenji ya Nsangilu wa bukwa-bisamba.\nKanungu ka 15.\nMuntu yonso udi ne bukokeshi bwa kwikala ne bwena ditunga dyende.\nMuntu nansha umwe kena mwa kupadibwe patupu bwena ditunga, anyi bukokeshi bwa\nkushintulula bwena ditunga.\nKanungu ka 16.\nMulume ne mukaji bakadi bakumbaje mvula ya dibaka badi ne bukokeshi bwa kuselengana ne\nkwasa diku, kakuyi mukanda wa cisamba, ditunga anyi citendelelu. Makokeshi abu adi\nmomumwe bwa bidi bitangila mbangilu wa dibaka, nsombelu ne dishipa dya dibaka.\nDibaka diswikiibwe mu budiswile bwa basedyanganyi.\nDiku ke mfukila ne nshindamenu wa nsombelu mu bantu. Pa nanku, mbulamatadi ne bukwa-\nbisamba badi ne cya kubakuba.\nKanungu ka 17.\nMuntu yonsu nkayende anyi ne bakwabu udi ne bukokeshi bwa kwikala ne byende bintu.\nMuntu nansha umwe kena mwa kunyengibwa cintu cyanana nansha.\nKanungu ka 18.\nMuntu yonsu udi ne bukokeshi bwa kwela meji ku budiswile bwende, kulonda kondo ka moyo\nwende, kutendelela Nzambi wa moyo wende. Pa nanku, udi ne budikadidi bwa kushintulula\ncitendelellu anyi ditabuja dyende ne kubileja patoke, nkayende anyi mu cisumbu, mu\nbantu anyi pa nkayende, ku dilongesha, byenzedi ne mishindu mene ya kutendelela.\nKanungu ka 19.\nMuntu yonsu udi ne bukenji bwa kwela meji ne kwakula mudiye muswe. Mbwena kwamba ne\nkabena mwa kumukwata bwa mine malu aa. Udi ne bukokeshi bwa kukeba, kupeta ne"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "61ca5a72e22d04cbfd4e3aaab9e57346",
            "Index": 3,
            "Label": "4",
            "Size": [
                595.0,
                842.0
            ],
            "Text": "kumwanglaja ngumu ne meji emde myaba yonsu mu mishindu yonsu.\nKanungu ka 20.\nMuntu yonso udi ne bukenji bwa kuswa ne kubwela mu bisangilu ne mu bisumbu mudiye\nmuswe.\nKakwena muntu nansha umwe udibo mwa kubweja mu cisumbu ku bukole.\nKanungu ka 21.\nMuntu yonso udi ne bukenji bwa kuludika malu a ditunga dyende, yeye mwine anyi ne\nbatumibwe badiye mudisungwile.\nBukokeshi bwa kulombola malu a ditunga budi bwa mumwe bwa bantu bonsu.\nMajinga a ditunga ke nshindamenu wa bukalenge bwa mbulamatadi: majinga aa adi amweneka\nku masungula malelela adi ne cya kwenjibwa ku cikondu ne ku cikondu, bela kaci\nkasokome, bilondeshele bulongolodi budi mwa kufikisha muntu yonsu mwa kusungula mu\nbudiswile.\nKanungu ka 22.\nMuntu yonsu udi ne bukenji wa kupeta dyambulwisha kudi mbulamatadi, bwa kukumbaja\nmajinga ende ku malu a bubanji, nsombelu ne malu a nshidimukilu, buneme bwende ne\nditungunuja bumuntu bwende, ku dikwacisha dya bena ditunga pamwe ne matunga menyi\nbilondeshele bulongolodi ne lupetu lwa ditunga.\nKanungu ka 23.\nMuntu yonsu udi ne bukokeshi bwa kupeta mudimu, kudisungwilawu ne kuwenza kakuyi lutatu\nlwa dicina bulofu.\nBantu bonsu badi benza mudimu umwe badi ne bukenji bwa kupeta difutu dya mumwe kakuyi\nkansungansunga.\nMuntu yonsu udi wenza mudimu udi ne bukenji bwa kupeta difutu dikumbane didi\ndimulengelele ne didi mwa kumufikisha ku disomba ne dikuba diku dyende byakane,\npikalaku nushindu ne dikubabwa pamwe ne manga makwacisha pamutu pa difutu.\nMuntu yonsu udi ne bukokeshi bwa kwasa ne bakwabo bisumbu bya dyakwila beena mudimu ne\nkubwela mu bisumbu byakwidi bya bena mudimu bwa kwakwila makokeshi ende.\nKanungu ka 24.\nMuntu yonso udi ne bukokeshi bwa kwikisha ne kumana lutetuku ne kwikala ne lupoolu\nlujaadikiibwa lwa nengenu wa mudimu ne kwikala ne dikisha difuta ku cikondu ne ku\ncikondu.\nKanungu ka 25.\nMuntu yonsu udi ne bukokeshi bwa kwikala ne nsombelu mwakane bwa kumona mwa kupetesha\nbena diku dyende ne yeye mwine bukole bwa mubidi ku didya dimpe, dilwata, londapu ne ku\ndipeta dyambulwisha dya mbulamatadi. Yeye mubwele mu bulofu, badi ne cya\nkumwambulwisha, yeye musame anyi mupangile bukole bwa mubidi, mufwishe, nkolumu anyi\nmujimije bivwa bimudisha kakuyi ku bwenzavi bwende."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "13fabd75a24cdf864ae64adf667a8faf",
            "Index": 4,
            "Label": "5",
            "Size": [
                595.0,
                842.0
            ],
            "Text": "Mukaji muvyeele ne mwana badi ne bwa kupeta dyambulwisha dya pa bwadyo. Bana bonso\nbalela mu dibaka anyi ba mu njila badi ne cya kukubibwa mushindu wa momumwe kudi\nmbulamatadi.\nKanungu ka 26.\nMuntu onso udi ne bukenji bwa kulonga. Dilonga didi amu dya patupu kadiyi dya kufucila\nmfwalanga, nangananga edi dya mbangilu ne dya nshindamenu. Dilonga dya ntwadijilu didi\ndya muntu yonsu. Dilonga dya midimu ya byanza didi ne cya kwikala myaba yonsu; dibwela\ndya mu tulaasa tubandile didi ne cya kunzulwibwa mushindu wa momumwe bwa bonsu\nbilondeshele dimanya dya muntu ne muntu yonsu.\nDilongesha didi ne cya kwipacila ditabulula dya bumuntu ne dikolesha dya dinemeka dya\nmakokeshi a muntu ne madikadidi mashindame, difikisha bantu ku dyumvwilangana, malunda\nmunkaci mwa matunga onso ne bantu ba bisamba ne bitendelelu kana byonso, ditungunuja\nmudimu ya Nsangilu wa Bukwa-Bisamba mu dilama bupole munkaci mwa bantu.\nBaledi badi ne bukenji bwa kusungula mushindu wa kukolesha bana babu.\nKanungu ka 27.\nMuntu yonsu udi ne bukokeshi bwa kudifila mudiye muswe mu malu a kabukulu a ditunga\ndyende, kusanka ne bunsenda bwa ditunga dyende, kutungunuja bamanyi ba mikanda ne\nkusanka ne byonso byapatuka kwinaku.\nMuntu yonsu udi ne bukenji bwa kusanka ne bya pa mudimu wende, bumanyi bwa mukanda anyi\nbunsenda bwende.\nKanungu ka 28.\nMuntu yonsu udi ne bukenji bwa kujinga se makokeshi ne budikadidi bidi bifunda mu Meyi\nmamba aa basangane kwenzeka anyi byenzeke.\nKanungu ka 29.\nMuntu udi ne malu adiye mwa kwenzela bantu badiye musombe nabu bwa kumona mwa\nkutungunuja bumuntu bwende.\nMu ditumikila dya makokeshi ne budikadidi bwende, muntu yonsu udi ne cya kwitabuja\nmekenji myela bwa kusaka bantu ku dimanya ne dinemaka budikadidi ne makokeshi a bakwabu\npamwe ne majinga majalame a nsombelu mulenga, bupole mu ditunga ne dyakalenga dya bantu\nmu ditunga didi dilonda mikenji anyi dikale ne bukalenge bwa cyata.\nBudikadidi ne makokeshi onsu kaena mwa kushilangana ne kipacila anyi mikenji ya\nNsangilu wa Bukwa Bisamba (ONU).\nKanungu ka 30.\nMu Mapangadika aa, kakwena kanungu anyi bwalu budi buleja ne ditunga, cisumbu cya bantu\nanyi muntu udi ne bukenji bwa kwenza bwalu budi butupakana ne budikadile anyi makokeshi\nadi mafunda aa."
        }
    }
}
