{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469209,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Dimanyisha Kudi Bukwa Bisamba Bya Buloba Bujima Pa Makokeshi A Muntu\nYonsu\nMu matuku 10 a ciswamune (ngondu wa dikumi ne mwibidi) wa cidimu cya\n1948, Cifufu cinene cya Nsangilu wa bukwa-bisamba (ONU) cyanyishile ne\ncilejele patoke mapangadika mangata kudi bukwa-bisamba pa makokeshi a\nmuntu yonso atudi tufunda aa. Kunyima kwa dyenjibwa dya bwalu bwa cikuma\nebu, bena cifufu eci bakalomba ditunga ne ditunga dyonsu bwa kwenza\nmwadi monsu bwa kumwangalaja Mapangadika aa kudi bantu ku diabanya,\ndialamika ku bimana bwa bantu bonsu baamone, kudiabala ne diumvwija mu\ntulaasa tupwekele ne tubandile, kakuyi kansungansunga ka cididi cya\nmisoko ne matunga.\nMAPANGADIKA MANGATA KUDI BUKWA-BISAMBA BYA BULOBA BUJIMA PA MAKOKESHI A\nMUNTU YONSU\nMBANGILU\nPa kumona ne, kwitaba se bantu bonsu ba pa buloba badi ne buneme ne\nmakokeshi amwe ne a kashidi ke nshindamenu wa budikadidi, bwakane ne\nbupole pa buloba bujima;\nPa kumona ne, dibenga kumanya ne dipepeja dya makokeshi a muntu bidi\nbifikisha ku ngenzelu mishadile idi mwa kunyengabaja myoyi ya munda ya\nbantu; pa kumona ne kufikisha bantu ku nsombelu udibo mwa kwikala bakula\nne biitaba cidibo baswe, kabayi ne bowa anyi lutatu ke kiipacila kanene\nka muntu yonso;\nPa kumona ne bidi bikengela kwenza mikenji idi mwa kukuba makokeshi a\nmuntu yonsu ne kubenga kufikisha bantu ku ditombokela dya bukalenge bwa\ncinyangu ne bushipyanganyi,\nPa kumona ne matunga a Nsangila wa Buka-bisamba (ONU) adi mashindike\nditaba dyawu mu makokeshi mashindame ne mushinga wa muntu yonso mu\nbobumwe bwa makokeshi a balume ne bakaji, mu dyangata mapangadika a\nkutungunuja nombelu mulenga wa bantu mu budikadidi;\nPa kumona ne ditunga ne ditunga dyonsu, pamwe ne Nsangilu wa Bukwa-\nbisamba mbangate maangadika a kunemeka ne kwitaba makokeshi ne\nbudikadidi bwa muntu yonsu;\nPa kumona ne bwa kukumbaja mapangadika aa, bidi bimpe bantu bonsu bikale\nne ngumvwilu umwe wa budikadidi ne makokeshi aa;\nCifufu cinene nya Nsangilu wa bukwa-bisamba cidi cikobola Mapangadike pa\nmakokeshi a Muntu yonsu aa bu kipacila ka bisamba ne bukwa matunga bwa\nse bantu bonsu pamwe ne bulongolodi bonso bwa bantu kabayi bapwa\nMapangadika aa moyo, benze mwabu monsu bwa kutungunuja dinemeka mine\nMapangadika aa ne budikadidi ku dilongesha bantu, kufikisha bantu ba\nbuloba bujima ku ditaba ne diatumikila dilelela, ku dyangata mapangadka\nadi akengedibwa ku citupa ku citupa munda mwa matunga ne ku bukwa-\nbisamba byonsu ebi kudi bobo bena matunga aa pamwe ne bena misoko idi ku\nbukenji bwawu.\nKanungu ka 1.",
            "Image": "41a0e170161698851c69ae72095fd6c4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Bantu bonsu badi baledibwa badikadile ne badi ne makokeshi amwe. Badi ne\nlungenyi lwa bumuntu ne kondo ka moyo, badi ne bwa kwenzelangana malu mu\nbuwetu.\nKanungu ka 2.\nBudikadidi ne makokeshi mafunda mu Mapangadika aa bidi bitangila muntu\nyonsu, kakuyi disunguluja bisamba, mubidi wa makoba a bantu, bulume anyi\nbukaji, mwakulu, ntendelelu, ngumvwilu wa malu a cididi anyi dyela dya\nmeji kana onsu, ditunga dya muntu; bubanji anyi bupele, mwaba wa\ncilelelu ne a mishindu kana yonsu.\nKabidi kabyena bikengela kansungansunga ku malu a cididi, a bunzuji a\nbukwa matunga anyi a mu ditunga didi muntu ufumina, nansha dyodyo\ndidikadile anyi dikale ku bukenji anyi ku bupika bwa dikwabu.\nKanungu ka 3.\nMuntu yonso udi ne bukookeshi bwa kwikala ne moyo, kudiikadila ne kusoma\ntalala mu bumuntu bwende.\nKanungu ka 4.\nMuntu nansha umwe kena mwa kukwaciibwa ku bupika bwalu mushinga wa\nbapika mmukandikiibwe mu mishindu yawu yonsu.\nKanungu ka 5.\nMuntu nansha umwe kena mwa kukengeshiibwa anyi kupeshibwa bibawu bya\nkanyawu bidi kabiyi byakanyina bantu anyi bidi mwa kubapwekesha mulongo.\nKanungu ka 6.\nMuntu yonsu udi ne bukenji bwa kumanyibwa my myaba yonsu mu bumuntu\nbwende.\nKanungu ka 7.\nBantu Bonsu badi momumwe kumpala kwa meyi ne kakuyi dishilangana ne\nbukenji bwa kukubibwa kudi diyi dya momumwe. Bonso badi ne bukenji bwa\nkukubibwa mushindu wa momumwe bumpala kwa kansungansunga kikala mwa\nkutupa ku Mpangadika aa ne kumpala kwa nkebelu yonsu wa kansungansunga\nka mushindu ewu.\nKanungu ka 8.\nMuntu onso udi ne bukokeshi bwa kunyemena ku tubadi tumanyike twa\nditunga dyende padiye mumone maalu adi atupa ku makokeshi a nshindamenu\nadi mamwambika kudi meyi ne mikandu anyi kudi Diyi dikulu dya ditunga\ndyende.\nKanungu ka 9.\nMuntu nansha umwe kena mwa kukwacibwa, kulamibwa anyi kwipacibwa cyanana\nku diswa dya muntu.\nKanungu ka 10.",
            "Image": "bb0a7cb3079043d54a119438bac6a7bd"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Muntu yonsu udi ne bukokeshi bwa kumona cilumbu cyende cikoshibwa\nbyakane, mu bulelela kakuyi kansungansunga, kudi tubadi twa mu ditunga\ndyende ku mesu a bantu. Tubadi etu ne tujadike makokeshi ende ne bidiye\nne bwa kwenza anyi bwimpe bwa kafundila.\nKanungu ka 11.\nMuntu yonsu udi mufundibwe kena mwena cibawu too ne diba dya\nmulumbulwishabu ne didibo bamuleja se udi mwenze bibi kumpala kwa\ncilumbulwilu ne kabidi pikalabu bamane kumulumbulwila kudi baavoka\nbende.\nMuntu nansha umwe keena mwa kukosedibwa buloku bwa bilema anyi\nntupakanyi idi, cikondo civwayi myenza kayiyi myanji kwikala mimanyibwe\nne yidi bilema ku mikandu ya ditunga anyi bukwamatunga. Bidi momumwe ne\nkakwakwikala cibawu nansha cimwe cikosela muntu cipite cukole eci civwa\ncifundiibwe cikondu civwa cilema cyenza.\nKanungu ka 12.\nMuntu nansha umwe kena mwa kubwelakana mu nsombelu wa mukwabu, mu diku\ndyende, mu nzubu wende, mu difunda anyi difundilangana dyende dya\nmikanda peshi kunyanga lumu lwende. Muntu yonsu udi ne bukenji bwa\nkukubibwa kudi meyi ne mikandu pa malu a mushindu ewu.\nKanungu ka 13.\nMuntu yonsu udi ne bukenji bwa kwendakana mudiye muswe ne bwa kusungula\nmwaba udiye mwa kusomba munda mwa ditunga dyende.\nMuntu yonsu udi ne bukenji bwa kumuka mu ditunga dyonsu, nansha dyende\nne kupinganamu kabidi\nKanungu ka 14.\nKumpala kwa lufu, muntu yonsu udi ne bukokeshi bwa kukeba mwaba wa\nkusokoma pikalaye mukengeshibwe mu ditunga dyende.\nMwena cibawu kena mwa kudisokoko kunyima kwa makokeshi aa pikalaye\nmubunde cibawu ne mwindende anyi mutupakane ku mikenji ya Nsangilu wa\nbukwa-bisamba.\nKanungu ka 15.\nMuntu yonso udi ne bukokeshi bwa kwikala ne bwena ditunga dyende.\nMuntu nansha umwe kena mwa kupadibwe patupu bwena ditunga, anyi\nbukokeshi bwa kushintulula bwena ditunga.\nKanungu ka 16.\nMulume ne mukaji bakadi bakumbaje mvula ya dibaka badi ne bukokeshi bwa\nkuselengana ne kwasa diku, kakuyi mukanda wa cisamba, ditunga anyi\ncitendelelu. Makokeshi abu adi momumwe bwa bidi bitangila mbangilu wa\ndibaka, nsombelu ne dishipa dya dibaka.\nDibaka diswikiibwe mu budiswile bwa basedyanganyi.",
            "Image": "436432d8d9a7fd8a6d7923a58b060572"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Diku ke mfukila ne nshindamenu wa nsombelu mu bantu. Pa nanku,\nmbulamatadi ne bukwa-bisamba badi ne cya kubakuba.\nKanungu ka 17.\nMuntu yonsu nkayende anyi ne bakwabu udi ne bukokeshi bwa kwikala ne\nbyende bintu.\nMuntu nansha umwe kena mwa kunyengibwa cintu cyanana nansha.\nKanungu ka 18.\nMuntu yonsu udi ne bukokeshi bwa kwela meji ku budiswile bwende, kulonda\nkondo ka moyo wende, kutendelela Nzambi wa moyo wende. Pa nanku, udi ne\nbudikadidi bwa kushintulula citendelellu anyi ditabuja dyende ne\nkubileja patoke, nkayende anyi mu cisumbu, mu bantu anyi pa nkayende, ku\ndilongesha, byenzedi ne mishindu mene ya kutendelela.\nKanungu ka 19.\nMuntu yonsu udi ne bukenji bwa kwela meji ne kwakula mudiye muswe.\nMbwena kwamba ne kabena mwa kumukwata bwa mine malu aa. Udi ne bukokeshi\nbwa kukeba, kupeta ne kumwanglaja ngumu ne meji emde myaba yonsu mu\nmishindu yonsu.\nKanungu ka 20.\nMuntu yonso udi ne bukenji bwa kuswa ne kubwela mu bisangilu ne mu\nbisumbu mudiye muswe.\nKakwena muntu nansha umwe udibo mwa kubweja mu cisumbu ku bukole.\nKanungu ka 21.\nMuntu yonso udi ne bukenji bwa kuludika malu a ditunga dyende, yeye\nmwine anyi ne batumibwe badiye mudisungwile.\nBukokeshi bwa kulombola malu a ditunga budi bwa mumwe bwa bantu bonsu.\nMajinga a ditunga ke nshindamenu wa bukalenge bwa mbulamatadi: majinga\naa adi amweneka ku masungula malelela adi ne cya kwenjibwa ku cikondu ne\nku cikondu, bela kaci kasokome, bilondeshele bulongolodi budi mwa\nkufikisha muntu yonsu mwa kusungula mu budiswile.\nKanungu ka 22.\nMuntu yonsu udi ne bukenji wa kupeta dyambulwisha kudi mbulamatadi, bwa\nkukumbaja majinga ende ku malu a bubanji, nsombelu ne malu a\nnshidimukilu, buneme bwende ne ditungunuja bumuntu bwende, ku dikwacisha\ndya bena ditunga pamwe ne matunga menyi bilondeshele bulongolodi ne\nlupetu lwa ditunga.\nKanungu ka 23.\nMuntu yonsu udi ne bukokeshi bwa kupeta mudimu, kudisungwilawu ne\nkuwenza kakuyi lutatu lwa dicina bulofu.",
            "Image": "fc59b9d93bf543e7cc369c48fc4ca747"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Bantu bonsu badi benza mudimu umwe badi ne bukenji bwa kupeta difutu dya\nmumwe kakuyi kansungansunga.\nMuntu yonsu udi wenza mudimu udi ne bukenji bwa kupeta difutu dikumbane\ndidi dimulengelele ne didi mwa kumufikisha ku disomba ne dikuba diku\ndyende byakane, pikalaku nushindu ne dikubabwa pamwe ne manga makwacisha\npamutu pa difutu.\nMuntu yonsu udi ne bukokeshi bwa kwasa ne bakwabo bisumbu bya dyakwila\nbeena mudimu ne kubwela mu bisumbu byakwidi bya bena mudimu bwa kwakwila\nmakokeshi ende.\nKanungu ka 24.\nMuntu yonso udi ne bukokeshi bwa kwikisha ne kumana lutetuku ne kwikala\nne lupoolu lujaadikiibwa lwa nengenu wa mudimu ne kwikala ne dikisha\ndifuta ku cikondu ne ku cikondu.\nKanungu ka 25.\nMuntu yonsu udi ne bukokeshi bwa kwikala ne nsombelu mwakane bwa kumona\nmwa kupetesha bena diku dyende ne yeye mwine bukole bwa mubidi ku didya\ndimpe, dilwata, londapu ne ku dipeta dyambulwisha dya mbulamatadi. Yeye\nmubwele mu bulofu, badi ne cya kumwambulwisha, yeye musame anyi\nmupangile bukole bwa mubidi, mufwishe, nkolumu anyi mujimije bivwa\nbimudisha kakuyi ku bwenzavi bwende.\nMukaji muvyeele ne mwana badi ne bwa kupeta dyambulwisha dya pa bwadyo.\nBana bonso balela mu dibaka anyi ba mu njila badi ne cya kukubibwa\nmushindu wa momumwe kudi mbulamatadi.\nKanungu ka 26.\nMuntu onso udi ne bukenji bwa kulonga. Dilonga didi amu dya patupu\nkadiyi dya kufucila mfwalanga, nangananga edi dya mbangilu ne dya\nnshindamenu. Dilonga dya ntwadijilu didi dya muntu yonsu. Dilonga dya\nmidimu ya byanza didi ne cya kwikala myaba yonsu; dibwela dya mu tulaasa\ntubandile didi ne cya kunzulwibwa mushindu wa momumwe bwa bonsu\nbilondeshele dimanya dya muntu ne muntu yonsu.\nDilongesha didi ne cya kwipacila ditabulula dya bumuntu ne dikolesha dya\ndinemeka dya makokeshi a muntu ne madikadidi mashindame, difikisha bantu\nku dyumvwilangana, malunda munkaci mwa matunga onso ne bantu ba bisamba\nne bitendelelu kana byonso, ditungunuja mudimu ya Nsangilu wa Bukwa-\nBisamba mu dilama bupole munkaci mwa bantu.\nBaledi badi ne bukenji bwa kusungula mushindu wa kukolesha bana babu.\nKanungu ka 27.\nMuntu yonsu udi ne bukokeshi bwa kudifila mudiye muswe mu malu a\nkabukulu a ditunga dyende, kusanka ne bunsenda bwa ditunga dyende,\nkutungunuja bamanyi ba mikanda ne kusanka ne byonso byapatuka kwinaku.\nMuntu yonsu udi ne bukenji bwa kusanka ne bya pa mudimu wende, bumanyi\nbwa mukanda anyi bunsenda bwende.",
            "Image": "531f1cf19dd77a49c09ec1e799c3b448"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kanungu ka 28.\nMuntu yonsu udi ne bukenji bwa kujinga se makokeshi ne budikadidi bidi\nbifunda mu Meyi mamba aa basangane kwenzeka anyi byenzeke.\nKanungu ka 29.\nMuntu udi ne malu adiye mwa kwenzela bantu badiye musombe nabu bwa\nkumona mwa kutungunuja bumuntu bwende.\nMu ditumikila dya makokeshi ne budikadidi bwende, muntu yonsu udi ne cya\nkwitabuja mekenji myela bwa kusaka bantu ku dimanya ne dinemaka\nbudikadidi ne makokeshi a bakwabu pamwe ne majinga majalame a nsombelu\nmulenga, bupole mu ditunga ne dyakalenga dya bantu mu ditunga didi\ndilonda mikenji anyi dikale ne bukalenge bwa cyata.\nBudikadidi ne makokeshi onsu kaena mwa kushilangana ne kipacila anyi\nmikenji ya Nsangilu wa Bukwa Bisamba (ONU).\nKanungu ka 30.\nMu Mapangadika aa, kakwena kanungu anyi bwalu budi buleja ne ditunga,\ncisumbu cya bantu anyi muntu udi ne bukenji bwa kwenza bwalu budi\nbutupakana ne budikadile anyi makokeshi adi mafunda aa.",
            "Image": "2118c26b13d1df56b1f048c39c1989aa"
        }
    }
}
