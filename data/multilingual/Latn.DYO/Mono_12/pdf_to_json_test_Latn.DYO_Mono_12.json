{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467769,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "FAJUUMENUMI SIDRUWAAS SATI ANAU\nWANDOMI :\nY\u00edneni aat mati fa\u014baaf fati anau di sidruwaas soola, san umaje sirere di saasu ban poop sisofut\ndi uceen soo silakom fujuumaf fati di malegenam, di kairaay di d\u00faniaay b\u00farom ;\nY\u00edneni jaat anau nasonso\u014b mati k\u00e0manjaataak di e\u00f1oosey sidruwaas sati anau soo si\u014barulomi\nm\u00e0kojiam, ban malegen munkul mujawulojaw di d\u00faniaay man Anoosan mu\u014boole\u014boolen usanken man\ns\u00faumimi nusof man s\u00faumimi, nupak di m\u00e0kooleniam di bugaalab ;\nY\u00edneni jaat mati sensen man aakemmi mofam apooy sidruwaas sati anau, takum\u014barul anau tuu\u00f1ool\neri manakaan wajakut ;\nY\u00edneni jaat mati k\u00e0li\u014ben bapaalaay bati s\u00edsukas jajak;\nY\u00edneni jaat di kabaatak kati d\u00faniaay b\u00farom, bukanak kulanlaa\u00f1 k\u00fayiisen mankusofumi sidruwaas\nsati anau di fa\u014baaf fati anau di malegenaam mati anan di kare'enak b\u00farom aniine di aseek ban\npoop kujunjuum burok man mati anau mujaw f\u00e1culey;\nY\u00edneni jaat mati s\u00edsukas s\u00e0ndomi soo di \"Organisation des Nations Unies\" sijunjuum ejuum yati\nsidruwaas sati anau di d\u00faniaay b\u00farom sikaani.\nY\u00edneni jaat mati sidruwaas sati anau kankaan waaf w\u00e1amak w\u00e1rii\u014be ejuum man wasankeni\u00f1aa ukaani.\nAsambule Seneraal\nEsosof mati furimaf ufe fujuumenumi sidruwaas sati anau kankaamn waaf wajake m\u00e1amak bee bukanak\nb\u00farom di s\u00edsukas b\u00farom. Moo kaane jajak man bukanak di s\u00edkafaas kujuum mankuli\u014benufo di\nk\u00fayiisenufo ku\u00f1iilak \u00f1atimkara\u014b mukaanaam moomu b\u00farom e\u00f1esey maapi kaanimi man d\u00faniaay b\u00farom\n\u00e9yinen di ekaan siluwaas soosu nen mansiregumi eeno.\nFujuum 1\nBukanak b\u00farom nan kuwolimi kurere kererer di waafaw b\u00farom. Kubabaj poop b\u00fayejet di karampenoor.\nFujuum 2\nAnoosan nababaj sidruwaas soosu b\u00farom; bajut aseek bajut \u00e1niine, bajut an ati kansanken k\u00fab\u00fato,\nbajut an ati kapongol k\u00fabuto, bajut paarti \u00e9buto, bajut an abaji di muceen benen bajut r\u00f3\nk\u00e1pajul kuceen kati p\u00f31itik kati luwa mba kati \u00e9suk, yabaje fa\u014baaf fooliyo mba ebajut.\nFujuum 3\nAnoosan nababaj druwa ebaj fuyiifaf foola, ebaj kapooy kati fa\u014baaf fool a di kaano nen man\nama\u014bumi eeno.\nFujuum 4\nAn letalako amiikeel ati akeen, letarok bee akeen; ban poop miikeliyaay di kanoomen kati\nkumiikeel f\u00edrenifiren.\nFujuum 5\nBajut katoorandi\u014b an; an l\u00e9tassuutukeni.\nFujuum 6\nAnoosan oomu di druwaay yoola banooban ban ammi.\nFujuum 7\nLuwaay ere'en re'en bukanak b\u00farom anoosan nababaj kapooyak k\u00e1konak kati luwaay. Anoosan nababaj\nkapooy mba mukaanaay m\u00e1luse furimaf ufe.\nFujuum 8\nAnoosan nu\u014boole\u014boolen ulamandi furim mba mukaanaay m\u00e1luse sidruwaas soosu\u00f1a san umanjumi luwaay\neseneso.\nFujuum 9\nAn letu\u014boolen ulaaf an manusofool, nukulool mba nukesoorool.\nFujuum 10",
            "Image": "bd49d9de9f39679593ec5c0e9fbaab6f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Anoosan nubabaj druwa k\u00e1yiisen di bantabaay wabajimi tiribinaal yan umanje elaa\u00f1ut di anoosani\nyooyu eje'em bee efeley.\nFujuum 11\nLuwaay yoone an anoosan kurege oo akaane m\u00e1taa\u00f1iye kulaafoolaaf bee funakaf fati k\u00editiyey\ny\u00ediseni jaat wakaanumi mankoone akila akaane oo babajerab kujuumak koola.\nAn leekukulool mati waaf wan umanje nan ukaanumi ulakout w\u00e1taa\u00f1iye di luwaay di poop an\nletakaanool saariyo\u014b yawuuje yawarin ekaani.\nFujuum 12\nAn uwarut unoken di mukaanaam mati an, s\u00edndaay yati an, mba tan tati an mba nuyenten fa\u014baaf\nfoola mba nukajen kajamaak koola. Luwaay epoopooy anau di waafaw b\u00fairom.\nFujuum 13\nAn anoosan nababaj druwa ejaw ban s\u00faumoomi di ekin ban s\u00faumoomi di \u00e9sukey yoola.\nAnoosan nababaj druwa \u00e9pur mof haani moola di elaa\u00f1ul nan s\u00faumool.\nFujuum 14\nNan t\u00e1a\u00f1imi anoosan nu\u014boolene ujaw \u00fagongoto do mof m\u00fabuto.\nLetu\u014boolen ubaj k\u00e1gongoto kukila lako jaat nububuj an.\nFujuum 15\nAnoosan nubabaj druwa ebaj mof miiya.\nAn leta\u014boolen \u00e1firen an m\u00e9e ebaj mof moola mba \u00e9pur di moo.\nFujuum 16\nAkambaani di aja\u014ba k\u00e1rii\u014be b\u00fayebo Ku\u014boole\u014boolen kuyaboor mankubaj ku\u00f1iil b\u00e1pajuloorut sisiiw\nmba s\u00edsuk mba bu\u014barab. Kurere di kayaboorak di b\u00fayebaab di ebaney yoolibo.\nB\u00fayebaab mambukaan, kuyabooraak kujamoor.\nBukanak kakinum di kaakemmi mofam kuwawar kupooy fiilaf falakomi fufaaraf fati kalakaak.\nFujuum 17\nAnoosan, nababaj druwa ebaj waaf woola f\u00fako'ol mba wan kunampoore di kupaalool.\nAn letu\u014boolen ubot fubaj fati ata fo di m\u00e9e.\nFujuum 18\nAnoosan wuniwun, manubaj kawonoor kiiya, ejuk yiiya di bu\u014bar biiya, s\u00faumi jaat nu\u014boolene \u00faruu\u014b\nmba n\u00faje'etum bu\u014barab biiya t\u00edya\u014baraay nen man bucce\u014bum eeno.\nFujuum 19\nAnoosan nababaj druwa, ebaj kawonoor kiiya di k\u00e1yiisen ko nen manuma\u014bumi eeno. Yoo elakomi an\nawarut ajaakali ebaj siwonoor soola. Na\u014boole\u014boolen ayab kurim mba siwonoor san a\u014boolene\nafasiken d\u00f3o \u00e9sukool mba t\u00edya\u014b.\nFujuum 20\nDruwaas ewuwun anoosani manajuumen k\u00e1mit mba k\u00e1fa yati k\u00e1suumaay.\nAn letu\u014boolen unoken an di k\u00e1fa yanama\u014but.\nFujuum 21\nAnoosan nu\u014boole\u014boolen ulako di fujuum fati mukaanaam mati mofam miiya mba nubaj kan \u00fafojule\nkaje'e beet ejuumi.\nAnoosan nu\u014boole\u014boolen ubaj fujuum di mukaanaam mati mofam miiya.\nKama\u014bak kati bukanak koo kukiimi sembaay yati kaakemmi mofam. Kama\u014bak kukila woteey \u00e9yiisenemi\nko. Moo kaane woteey ekila ewawar ebaj waati di waati.",
            "Image": "527324505a84bdbbeba27e66f61352cc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Fujuum 22\nAnoosan tan ukinumi sensen manubajuto kayeraay yoola. Kayeraay yooyu\u00f1a \u00e9jowumulojowum di\nsidruwaas sati fubajaf di sati tan akinumi di sati mukaanaam moola. Kayeraay yooyu an a\u014boolent\n\u00e1bajaatiyo; moo kaane \u00e9sukoo \u00e9suk enampoonampoor di s\u00edsuk saasu man kayeraay yooyu ekila ebajo.\nFujuum 23\nAnoosan nababaj druwa ebaj burok b\u00e1suumoo.\nBajut aseek bajut \u00e1niine anoosan aroke burok nababaj druwa mankucaamool bacaam bare'e nan\nburokab banakaanumi.\nAnoosan ammi di burok kuwawar kucaamool yaj mana\u014boolen acookoor s\u00edndaay yoola, na\u014boolen abaj\nkayere di fa\u014baaf foola.\nAnoosan nababaj druwa kajuumen fujum fati kurokaak, na\u014boole\u014boolen en poop \u00e1nokendo mankumak\naajaay.\nFujuum 24\nAnoosan nababaj druwa ebaj kunak kati kayoolo, kati f\u00faraar. Waatay yati burokab ewawar erewoor\nban di ebaj waati yati kayoolo ban pankucaam bukanak.\nFujuum 25\nAnoosan nababaj druwa w\u00e1koyume bee akila, bukanak koola, furiaf wa\u00f1aw di tan akinumi wawar jak.\nAn m\u00e1suumaati mubaje nen k\u00e1sumut nen an ataool \u00e1jime mba an eluupool efumoe. Bukanak kuwawar\nkurampenool.\nMudeenanaam di ku\u00f1iilak kuwawar kubaj k\u00e1kaanum di karampen k\u00e1amak. Ku\u00f1iilak b\u00farom \"Kabaji di\nkayaboore mba kayaboorut\" kure'e. Koo b\u00farom kuwawar kubaj kacookoor kajake.\nFujuum 26\nAnoosan nababaj druwa kakara\u014b an awarut acaam kakara\u014b. A\u00f1iil nawawar akara\u014b bacaamut waafowaaf\nkakara\u014b kati siteginikas di kati burok kuwawar k\u00fakambuli di bukanak b\u00farom. Silekoolas s\u00e1amakas\npoop bajut k\u00e1fajul.\nNafaay yati kakara\u014bak yoo eenom majakaam mati anau di fa\u014baaf foola. Kakara\u014b kujunjuum fujuum\nfati epooy sidruwaas sati anau; yoo y\u00e1koney ebenenbenen bapaalaab di mof majuupoe di tutooraay\nyati mof majuupoe di sisiiw sajuupoe di bukan kanaamut di u\u014bar di wanoosan wakaanimi man\nkayeraay elako di d\u00faniaay.\nKubajaak kati ku\u00f1iilak koo koote kanoken ku\u00f1ooliil di kakaran\u014b kan koo kuman\u014bumi.\nFujuum 27\nAnoosan nababaj druwa ekaan mukaanaam mati bukanool, na\u00f1es mammujaw f\u00e0cul mammunafaool.\nAnoosan ajoonene waaf mba naciik waaf, luwaay ewawar eppooyuwo.\nFujuum 28\nAnoosan nababaj druwa man majoone mulako di mofool di d\u00faniaay maje'e bee ekaan man siluwaas\nsammi di kaytak uke si\u014boolen sirok jak.\nFujuum 29\nAnoosan nawawar anafa kan kukinoorumi, bukoo keb ku\u014boolene kurampenool man moola mujaw f\u00e1cul.\nMan kakinoorak k\u00fasuum, babaj luwa yajuumeni mati mati manemat sidruwaas soola di mukaanaam mati\nbukanak an anoosani sidruwaas soola di majakaam moola murelore tan maamu mati aamu mutoo\u014bumi.\nSidruwaas di siluwaas san ujukulaa\u00f1a siwarut s\u00edpur di wan s\u00edsukas sati \u201cNations Unies\u201d\nsisofumi.\nFujuum 30\nWaaf \u00faleero di kayitak uke wan umanje an mba bukan mba mof mu\u014boole\u014boolen m\u00fajowum to mammukajen\nsidruwaas di siluwaas s\u00e1ndomi kayitak asambule seneraal yati \u00f3ni \u00e9yinenyinenuko eban di\n\u00e9purenuko di burokab booliyo n\u00b0 217 (III) bati fulee\u014bafu fati desambuur nan fubajumi kunak u\u00f1en\ndi emitey 1948.",
            "Image": "09ae18498aa5cccc6bfcde7e38752e81"
        }
    }
}
