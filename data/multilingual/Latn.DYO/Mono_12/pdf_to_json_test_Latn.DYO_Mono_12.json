{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467769,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "FAJUUMENUMI SIDRUWAAS SATI ANAU\nWANDOMI :\nYíneni aat mati faŋaaf fati anau di sidruwaas soola, san umaje sirere di saasu ban poop sisofut\ndi uceen soo silakom fujuumaf fati di malegenam, di kairaay di dúniaay búrom ;\nYíneni jaat anau nasonsoŋ mati kàmanjaataak di eñoosey sidruwaas sati anau soo siŋarulomi\nmàkojiam, ban malegen munkul mujawulojaw di dúniaay man Anoosan muŋooleŋoolen usanken man\nsúumimi nusof man súumimi, nupak di màkooleniam di bugaalab ;\nYíneni jaat mati sensen man aakemmi mofam apooy sidruwaas sati anau, takumŋarul anau tuuñool\neri manakaan wajakut ;\nYíneni jaat mati kàliŋen bapaalaay bati sísukas jajak;\nYíneni jaat di kabaatak kati dúniaay búrom, bukanak kulanlaañ kúyiisen mankusofumi sidruwaas\nsati anau di faŋaaf fati anau di malegenaam mati anan di kare'enak búrom aniine di aseek ban\npoop kujunjuum burok man mati anau mujaw fáculey;\nYíneni jaat mati sísukas sàndomi soo di \"Organisation des Nations Unies\" sijunjuum ejuum yati\nsidruwaas sati anau di dúniaay búrom sikaani.\nYíneni jaat mati sidruwaas sati anau kankaan waaf wáamak wáriiŋe ejuum man wasankeniñaa ukaani.\nAsambule Seneraal\nEsosof mati furimaf ufe fujuumenumi sidruwaas sati anau kankaamn waaf wajake máamak bee bukanak\nbúrom di sísukas búrom. Moo kaane jajak man bukanak di síkafaas kujuum mankuliŋenufo di\nkúyiisenufo kuñiilak ñatimkaraŋ mukaanaam moomu búrom eñesey maapi kaanimi man dúniaay búrom\néyinen di ekaan siluwaas soosu nen mansiregumi eeno.\nFujuum 1\nBukanak búrom nan kuwolimi kurere kererer di waafaw búrom. Kubabaj poop búyejet di karampenoor.\nFujuum 2\nAnoosan nababaj sidruwaas soosu búrom; bajut aseek bajut ániine, bajut an ati kansanken kúbúto,\nbajut an ati kapongol kúbuto, bajut paarti ébuto, bajut an abaji di muceen benen bajut ró\nkápajul kuceen kati pó1itik kati luwa mba kati ésuk, yabaje faŋaaf fooliyo mba ebajut.\nFujuum 3\nAnoosan nababaj druwa ebaj fuyiifaf foola, ebaj kapooy kati faŋaaf fool a di kaano nen man\namaŋumi eeno.\nFujuum 4\nAn letalako amiikeel ati akeen, letarok bee akeen; ban poop miikeliyaay di kanoomen kati\nkumiikeel fírenifiren.\nFujuum 5\nBajut katoorandiŋ an; an létassuutukeni.\nFujuum 6\nAnoosan oomu di druwaay yoola banooban ban ammi.\nFujuum 7\nLuwaay ere'en re'en bukanak búrom anoosan nababaj kapooyak kákonak kati luwaay. Anoosan nababaj\nkapooy mba mukaanaay máluse furimaf ufe.\nFujuum 8\nAnoosan nuŋooleŋoolen ulamandi furim mba mukaanaay máluse sidruwaas soosuña san umanjumi luwaay\neseneso.\nFujuum 9\nAn letuŋoolen ulaaf an manusofool, nukulool mba nukesoorool.\nFujuum 10",
            "Image": "bd49d9de9f39679593ec5c0e9fbaab6f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Anoosan nubabaj druwa káyiisen di bantabaay wabajimi tiribinaal yan umanje elaañut di anoosani\nyooyu eje'em bee efeley.\nFujuum 11\nLuwaay yoone an anoosan kurege oo akaane mátaañiye kulaafoolaaf bee funakaf fati kíitiyey\nyíiseni jaat wakaanumi mankoone akila akaane oo babajerab kujuumak koola.\nAn leekukulool mati waaf wan umanje nan ukaanumi ulakout wátaañiye di luwaay di poop an\nletakaanool saariyoŋ yawuuje yawarin ekaani.\nFujuum 12\nAn uwarut unoken di mukaanaam mati an, síndaay yati an, mba tan tati an mba nuyenten faŋaaf\nfoola mba nukajen kajamaak koola. Luwaay epoopooy anau di waafaw búirom.\nFujuum 13\nAn anoosan nababaj druwa ejaw ban súumoomi di ekin ban súumoomi di ésukey yoola.\nAnoosan nababaj druwa épur mof haani moola di elaañul nan súumool.\nFujuum 14\nNan táañimi anoosan nuŋoolene ujaw úgongoto do mof múbuto.\nLetuŋoolen ubaj kágongoto kukila lako jaat nububuj an.\nFujuum 15\nAnoosan nubabaj druwa ebaj mof miiya.\nAn letaŋoolen áfiren an mée ebaj mof moola mba épur di moo.\nFujuum 16\nAkambaani di ajaŋa káriiŋe búyebo Kuŋooleŋoolen kuyaboor mankubaj kuñiil bápajuloorut sisiiw\nmba sísuk mba buŋarab. Kurere di kayaboorak di búyebaab di ebaney yoolibo.\nBúyebaab mambukaan, kuyabooraak kujamoor.\nBukanak kakinum di kaakemmi mofam kuwawar kupooy fiilaf falakomi fufaaraf fati kalakaak.\nFujuum 17\nAnoosan, nababaj druwa ebaj waaf woola fúko'ol mba wan kunampoore di kupaalool.\nAn letuŋoolen ubot fubaj fati ata fo di mée.\nFujuum 18\nAnoosan wuniwun, manubaj kawonoor kiiya, ejuk yiiya di buŋar biiya, súumi jaat nuŋoolene úruuŋ\nmba núje'etum buŋarab biiya tíyaŋaraay nen man bucceŋum eeno.\nFujuum 19\nAnoosan nababaj druwa, ebaj kawonoor kiiya di káyiisen ko nen manumaŋumi eeno. Yoo elakomi an\nawarut ajaakali ebaj siwonoor soola. Naŋooleŋoolen ayab kurim mba siwonoor san aŋoolene\nafasiken dóo ésukool mba tíyaŋ.\nFujuum 20\nDruwaas ewuwun anoosani manajuumen kámit mba káfa yati kásuumaay.\nAn letuŋoolen unoken an di káfa yanamaŋut.\nFujuum 21\nAnoosan nuŋooleŋoolen ulako di fujuum fati mukaanaam mati mofam miiya mba nubaj kan úfojule\nkaje'e beet ejuumi.\nAnoosan nuŋooleŋoolen ubaj fujuum di mukaanaam mati mofam miiya.\nKamaŋak kati bukanak koo kukiimi sembaay yati kaakemmi mofam. Kamaŋak kukila woteey éyiisenemi\nko. Moo kaane woteey ekila ewawar ebaj waati di waati.",
            "Image": "527324505a84bdbbeba27e66f61352cc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Fujuum 22\nAnoosan tan ukinumi sensen manubajuto kayeraay yoola. Kayeraay yooyuña éjowumulojowum di\nsidruwaas sati fubajaf di sati tan akinumi di sati mukaanaam moola. Kayeraay yooyu an aŋoolent\nábajaatiyo; moo kaane ésukoo ésuk enampoonampoor di sísuk saasu man kayeraay yooyu ekila ebajo.\nFujuum 23\nAnoosan nababaj druwa ebaj burok básuumoo.\nBajut aseek bajut ániine anoosan aroke burok nababaj druwa mankucaamool bacaam bare'e nan\nburokab banakaanumi.\nAnoosan ammi di burok kuwawar kucaamool yaj manaŋoolen acookoor síndaay yoola, naŋoolen abaj\nkayere di faŋaaf foola.\nAnoosan nababaj druwa kajuumen fujum fati kurokaak, naŋooleŋoolen en poop ánokendo mankumak\naajaay.\nFujuum 24\nAnoosan nababaj druwa ebaj kunak kati kayoolo, kati fúraar. Waatay yati burokab ewawar erewoor\nban di ebaj waati yati kayoolo ban pankucaam bukanak.\nFujuum 25\nAnoosan nababaj druwa wákoyume bee akila, bukanak koola, furiaf wañaw di tan akinumi wawar jak.\nAn másuumaati mubaje nen kásumut nen an ataool ájime mba an eluupool efumoe. Bukanak kuwawar\nkurampenool.\nMudeenanaam di kuñiilak kuwawar kubaj kákaanum di karampen káamak. Kuñiilak búrom \"Kabaji di\nkayaboore mba kayaboorut\" kure'e. Koo búrom kuwawar kubaj kacookoor kajake.\nFujuum 26\nAnoosan nababaj druwa kakaraŋ an awarut acaam kakaraŋ. Añiil nawawar akaraŋ bacaamut waafowaaf\nkakaraŋ kati siteginikas di kati burok kuwawar kúkambuli di bukanak búrom. Silekoolas sáamakas\npoop bajut káfajul.\nNafaay yati kakaraŋak yoo eenom majakaam mati anau di faŋaaf foola. Kakaraŋ kujunjuum fujuum\nfati epooy sidruwaas sati anau; yoo yákoney ebenenbenen bapaalaab di mof majuupoe di tutooraay\nyati mof majuupoe di sisiiw sajuupoe di bukan kanaamut di uŋar di wanoosan wakaanimi man\nkayeraay elako di dúniaay.\nKubajaak kati kuñiilak koo koote kanoken kuñooliil di kakaranŋ kan koo kumanŋumi.\nFujuum 27\nAnoosan nababaj druwa ekaan mukaanaam mati bukanool, nañes mammujaw fàcul mammunafaool.\nAnoosan ajoonene waaf mba naciik waaf, luwaay ewawar eppooyuwo.\nFujuum 28\nAnoosan nababaj druwa man majoone mulako di mofool di dúniaay maje'e bee ekaan man siluwaas\nsammi di kaytak uke siŋoolen sirok jak.\nFujuum 29\nAnoosan nawawar anafa kan kukinoorumi, bukoo keb kuŋoolene kurampenool man moola mujaw fácul.\nMan kakinoorak kúsuum, babaj luwa yajuumeni mati mati manemat sidruwaas soola di mukaanaam mati\nbukanak an anoosani sidruwaas soola di majakaam moola murelore tan maamu mati aamu mutooŋumi.\nSidruwaas di siluwaas san ujukulaaña siwarut sípur di wan sísukas sati “Nations Unies”\nsisofumi.\nFujuum 30\nWaaf úleero di kayitak uke wan umanje an mba bukan mba mof muŋooleŋoolen mújowum to mammukajen\nsidruwaas di siluwaas sándomi kayitak asambule seneraal yati óni éyinenyinenuko eban di\népurenuko di burokab booliyo n° 217 (III) bati fuleeŋafu fati desambuur nan fubajumi kunak uñen\ndi emitey 1948.",
            "Image": "09ae18498aa5cccc6bfcde7e38752e81"
        }
    }
}
