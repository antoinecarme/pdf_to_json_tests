{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467308,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "A \u00d1UCAMA SINANXUN CA AXA ANU TIM\u00cbC\u00cb UNICAMAN \u00cbSAQUIN CAXA:\nA PAIN SINANC\u00cb BANA\nCAMAXUNBI CA 'UNANIA: Camabi uni ca b\u00ebtsib\u00eb s\u00ebn\u00ebn 'ic\u00eb quixun camaxunbi 'unanc\u00eb 'aish ca camabi\nuni, uni itsin racueocema 'janan c\u00ebmei ami mananquin 'atimoc\u00ebna 'aish ch\u00faamarua bucuti 'ic\u00ebn.\nCAMAXUNBI CA 'UNANIA: Camabi uni ca b\u00ebtsib\u00eb s\u00ebn\u00ebn 'ic\u00eb quixun sinanti 'ainbi ca an usaquin\nsinanc\u00ebma unicaman an sinanc\u00ebx a meu 'ic\u00eb uni 'aisamaira t\u00ebm\u00ebramianan pa\u00eb tanmiquin 'atimoia,\nuni ra\u00edri usoquin uni 'ati ca 'aisama 'ic\u00eb quic\u00ebb\u00ebtanbi. Usaquin b\u00ebtsi un\u00ed 'ati cu\u00eb\u00ebnima ca\ncamabi uni \u00ebsai iti 'ic\u00ebn: a\u00f1u \u00f1u \u00f1ui cara banaia a cup\u00ed ub\u00edoc\u00ebma it\u00ed, 'ianan a\u00f1u \u00f1u cara\nsinania a cup\u00ed ub\u00edoc\u00ebma 'iti, 'ianan a\u00f1u cara pisa tania pianan ain cu\u00eb\u00ebnc\u00eb \u00f1u bianan uinu cara\n'isa tania anu 'iabi ca b\u00ebtsi un\u00ed unin racu\u00ebotima ic\u00ebn.\nCAMAXUNBI CA 'UNANIA: Gobiernocaman uni upitax bucunun quixun bana m\u00ebnioc\u00ebma 'ain t\u00ebm\u00ebraquin ca\nunicaman mas\u00e1 nuituquin ain 'apumib\u00ed nishi 'acananti sinanti 'ic\u00ebn.\nCAMAXUNBI CA 'UNANIA: Camabi netenu 'ic\u00eb unicama ub\u00edoc\u00ebma 'aish ch\u00faamarua 'inun ca camabi\nn\u00ebt\u00ebnu 'ic\u00eb gobiernob\u00eb ain unicamaribi b\u00ebtsi gobierno 'imainun ain unicamab\u00eb nishananima up\u00ed\niti 'ic\u00ebn.\nCAMAXUNBI CA 'UNANIA: Gobiernocaman xuc\u00ebx tim\u00ebc\u00eb unicaman ca up\u00edma \u00f1u 'ac\u00ebma 'aish ca camabi\nuni b\u00ebtsib\u00eb s\u00ebn\u00ebn 'aish ubionanc\u00ebma upiti it\u00ed ic\u00eb quixun sinanquin camabi uni usai 'inun\n'aquin\u00fa camaxbi 'i\u00e1samaira oi upiti bucunun.\nCAMAXUNBI CA 'UNANIA: Gobiernocamanribi ca caxa, camabi 'apun an\u00ebc\u00eb unicaman sinanc\u00ebsaribi\noquin cananuna nunribi sinanin. Usaxun cananuna atub\u00ebtan at\u00fan sinanc\u00ebsabi oi nun n\u00ebt\u00ebnu 'ic\u00eb\nunicama 'atima \u00f1u 'ac\u00ebma 'aish upiti bucunun 'aquinti 'ain.\nCAMAXUNBI CA 'UNANIA: Camabi unicama ub\u00edoc\u00ebma upiti bucunun ca camaxunbi pain \u00ebn\u00eb banacama\nunanquin sinanti 'ic\u00ebn.\nGobiernocaman xuc\u00ebx tim\u00ebc\u00eb unicaman ca \u00ebsaquin caxa:\nA \u00d1UCAMA SINANXUN CA AXA ANU TIM\u00cbC\u00cb UNICAMAN \u00cbSAQUIN CAXA:\nCamabi n\u00ebt\u00ebnu 'ic\u00eb unicaman: \u00ebsai 'iti 'aish ca camabi uni upiti bucut\u00ed ice quixun sinanquin ca\n\u00ebn\u00eb quiricanua \u00f1uic\u00eb banacama manutimoquin sin\u00e1nan an \u00ebn\u00eb bana 'unanc\u00ebma unicamanribi up\u00ed oquin\n'un\u00e1nun 'unanmit\u00ed 'ic\u00ebn. Camabi gobiernon\u00ebn ca ain n\u00ebt\u00ebnu ic\u00eb unicaman \u00ebn\u00eb banacama up\u00ed oquin\n'un\u00e1nun 'aquinti 'ic\u00ebn. Camabi n\u00ebt\u00ebnu 'ic\u00eb unicaman \u00ebn\u00eb banacama up\u00ed oquin 'un\u00e1nun ca\ngobiernocama b\u00ebtsi gobiernob\u00eb 'aquiananti 'ic\u00ebn.\n1.\nUi uni cara 'iti ic\u00eb axbi ca b\u00ebtsi unib\u00eb gobiernon\u00ebn isc\u00ebx s\u00ebn\u00ebn it\u00ed ic\u00ebn. Ui cara ain tita ain\npapa 'iaxa quixun sinanquinma ca gobiernon\u00ebn sinanc\u00ebx ax b\u00ebtsib\u00eb s\u00ebn\u00ebn 'ic\u00ebn. Camaxunbi ca\nsinanti 'unanin. Camaxunbi ca a\u00f1u \u00f1u ati cara as\u00e1bi 'ic\u00ebn, a\u00f1u \u00f1u 'ati cara 'aisama 'ic\u00eb quixun\n'unanti 'ic\u00ebn. Usa 'ain ca camaxbi ain xuc\u00ebnb\u00eb 'ic\u00ebsaribiti nuiananti 'ic\u00ebn.\n2.\nUinu 'ic\u00eb \u00ebmanu 'ic\u00eb uni cara ax 'ic\u00eb, ui unin aintsi cara ax 'ic\u00eb, ax cara xanu 'ic\u00eb, ax cara\nnuc\u00eb b\u00ebn\u00eb 'ic\u00eb, uisa banan cara banaia. Nuc\u00ebn Papa Diosmi cara sinania, ami sinanima a\u00f1u \u00f1ubi\nrabi cara sinania, ui unicamax cara 'apu 'iti ice quixun sinania, a\u00f1u \u00f1u cara sinania, uisai\ncara ain papa ain tita 'ia, \u00f1u\u00f1u cara ax 'ic\u00eb, \u00f1u\u00f1uma cara, usa \u00f1ucama sinanquinma ca\ngobiernon\u00ebn camabi uni \u00f1u 'atima 'ac\u00ebma 'aish ca b\u00ebtsi unib\u00eb s\u00ebn\u00ebn ic\u00eb quixun sinanti 'ic\u00ebn.\nUisa cara ain nete ic\u00eb, a n\u00ebt\u00eb cup\u00ed ca uni 'atimoc\u00eb 'itima 'ic\u00ebn.\n3.\nUi unibi ca b\u00ebtsi unin bamamiti sinantima 'ic\u00ebn. Ca chiqu\u00edtimoi sipuac\u00eb 'itima 'ic\u00ebn. Ca\n'atimoc\u00eb 'itima 'ic\u00ebn.\n4.\nUinu 'ic\u00eb unixbi ca chiquitimoquin maruc\u00eb 'itima 'ic\u00ebn. Uni chiquitimoquin maruxun 'ibuati\n'a\u00edma it\u00ed 'ic\u00ebn.\n5.\nUinu ice unibi ca 'aisamaira oquin uni itsin pa\u00eb tanmitima 'ic\u00ebn. B\u00ebtsi uni ami nishquin pa\u00eb\ntanmiquin 'atimoc\u00eb a ca 'itima 'ic\u00ebn. \u00d1uina 'ac\u00ebsa oquin 'atimoc\u00eb ca uni 'itima 'ic\u00ebn.",
            "Image": "6a75741bfc755d5efc3286ae108c787c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "6.\nUinu 'ic\u00eb un\u00edxa uinu cara 'ia a ca anu 'ic\u00eb gobiernon\u00ebn uni itsi 'ac\u00ebsaribi oquin sinanti\n'ic\u00ebn, ax b\u00ebtsi unisaribi 'ic\u00eb cup\u00ed.\n7.\nUinu ice unibi, ami uni itsin upima sinanquin par\u00e1nan 'atimonunma ca gobiernon\u00ebn 'aquint\u00ed\n'ic\u00ebn. En\u00eb banacama sinanquinma ain cu\u00eb\u00ebnc\u00ebs a oquin unin un\u00ed itsi atimoi ami '\u00ebs\u00ebnanunma ca\ngobiernon\u00ebn b\u00ebr\u00faati 'ic\u00ebn.\n8.\nUni \u00f1u 'atima 'ac\u00ebma 'ic\u00ebbi uni itsin 'atimoc\u00eb 'ixun ca a unin an uni bana m\u00ebnioxunc\u00eb 'apu cati\n'ic\u00ebn. Cac\u00ebxun ca m\u00ebniot\u00ed 'ic\u00ebn, gobiernon\u00ebn cac\u00ebsabi oquin.\n9.\nUinu 'ic\u00eb unixbi ca a\u00f1ubi 'uchac\u00ebma 'ic\u00ebbi b\u00ebtsi uni ain cu\u00eb\u00ebnc\u00ebsa oquin sipuac\u00eb 'itima 'ic\u00ebn.\nSipunu 'ic\u00eb ca anubi 'inun \u00ebntima 'ic\u00ebn. Ain menua ca b\u00ebtsi menu cuantanun xutima 'ic\u00ebn.\n10.\nUnin uisa \u00f1u 'ac\u00eb 'ic\u00eba b\u00ebtsi uni a 'aisamonun quixun ami mananquin cac\u00ebxun ca an bana m\u00ebnioc\u00eb\n'apun b\u00ebtsi uni mananc\u00eb a unin banaribi as\u00ebrab\u00ed cara usa 'ic\u00eb quixun 'unant\u00ed 'ic\u00ebn, uni\nra\u00edrin\u00ebnribi ismainun. Up\u00ed oquin istanc\u00ebxuinshi ca cati 'ic\u00ebn, uisa cara a un\u00ed ot\u00ed ice quixun,\ngobiernon\u00ebn ain quiricanu m\u00ebn\u00edosabi oquin.\n11.\nUinu 'ic\u00eb uni cara uni itsin ami manania, a ca an bana m\u00ebnioc\u00eb 'apun pain up\u00ed oquin sinant\u00ed\n'ic\u00ebn, sapi ca \u00f1u 'atima 'ac\u00ebma 'ic\u00eb quixun. Gobiernon\u00ebn cac\u00ebsabi oquin pain ca isti 'ic\u00ebn uisa\n\u00f1ucama cara 'axa quixun. Uni rairin\u00ebn ismainun ca axa ami mananc\u00eb unicaman bana cuanan amia\nmanancanc\u00eb a unin banaribi cuanan an a uni unanc\u00eb unin banaribi cuat\u00ed 'ic\u00ebn. Cuaxuinshi ca\nas\u00e9rabi uisa cara a uni 'iaxa quixun up\u00ed oquin 'unant\u00ed 'ic\u00ebn.\nUisai cara gobiernon\u00ebn bana quia usoquinshi ca an bana menioce 'apun a 'uchac\u00eb uni as\u00e9rabi ain\n\u00f1u 'atima 'ac\u00eb istanc\u00ebxun uisa cara ot\u00ed ice usoquin 'at\u00ed 'ic\u00ebn. Anun a \u00f1u 'aisama 'ac\u00eb n\u00ebt\u00eb ain\nfecha isquin ca an bana m\u00ebnioc\u00eb 'apun a fecha gobierno quic\u00eb bana b\u00ebtisoima a bana quic\u00ebsabi\noquinshi axa 'uchac\u00eb un\u00ed at\u00ed ic\u00ebn.\n12.\nUinu 'ic\u00eb uninbi ca ain cu\u00eb\u00ebnc\u00ebsa oquinshi b\u00ebtsi uni 'imainun ain xanu 'imainun ain b\u00ebchic\u00eb\nubiotima 'ic\u00ebn, ain xubunu ca atsintima 'ic\u00ebn, ain quirica b\u00ebtsi unin b\u00ebmic\u00eb 'imainun quirica\nan buanmic\u00eb ca rairin\u00ebn bitima 'ic\u00ebn. Usa 'ain ca uinu ice unixbi, a unix ca 'aisama ic\u00eb quixun\nuni rairi sinanmi 'atimati banatima 'ic\u00ebn. Usai banac\u00ebb\u00ebtanbi an bana menioce apun gobiernon\u00ebn\ncac\u00ebsabi oquin meniot\u00ed 'ic\u00ebn.\n13.\nUinu cara uni cuainsa tania, anu ca cuanti 'ic\u00ebn; ain n\u00ebt\u00ebnu 'aisch uinu cara tsotisa tania ca\nuni anu tsoti 'ic\u00ebn.\nUi unix cara ain n\u00ebt\u00ebnuax n\u00ebt\u00eb itsinu cuainsa tania ax ca cuanti 'ic\u00ebn. Amanu 'itanc\u00ebx ain\nn\u00ebt\u00ebnu ut\u00ebc\u00ebinsa tani ca uti 'ic\u00ebn.\n14.\nUix cara ain n\u00ebt\u00ebnuxun b\u00ebtsi b\u00ebtsi oc\u00eb 'ia ax ca t\u00ebm\u00ebranuxma b\u00ebtsi n\u00ebt\u00ebnu cuainsa tani cuanti\n'ic\u00ebn.\nAin \u00f1u 'atima 'ac\u00eb cup\u00ed gobiernon\u00ebn m\u00ebnioquin 'atimoc\u00eb usa uni ca ain n\u00ebt\u00ebnuax t\u00ebm\u00ebrati rabanan\nb\u00ebtsi n\u00ebt\u00ebnu cuantima 'ic\u00ebn.\n15.\nCamabi uni ca ain netenu it\u00ed ic\u00ebn.\nEn\u00eb n\u00ebt\u00eb minan 'aishbi ca minanma 'iti 'ic\u00eb quixun ca unin b\u00ebtsi uni catima 'ic\u00ebn. B\u00ebtsi n\u00ebt\u00ebnu\n'isa tanquin ca unin usai 'inuxun gobiernob\u00ebtan m\u00ebniot\u00ed 'ic\u00ebn.\n16.\nB\u00ebtsi b\u00ebtsi unix ca quia: Uni canice ixunbi ca b\u00ebtsi netenu ic\u00eb xanu bitima 'ic\u00ebn, ca b\u00ebtsi",
            "Image": "5933ab2b3e74285002ab2a30935ca8d2"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "banan banac\u00eb xanu bitima 'ic\u00ebn, ca an rabic\u00eb dios rabic\u00ebma xanu bitima 'ic\u00ebn. Usa unix quic\u00ebsai\nca 'itima 'ic\u00ebn. Unin usa xanu canic\u00eb 'ic\u00eb bisa tanquin ca bit\u00ed 'ic\u00ebn, a xanu cu\u00eb\u00ebnc\u00ebb\u00ebtan.\nAtux 'isa tani ca b\u00ebchic\u00eb\u00f1u 'it\u00ed 'ic\u00ebn. Gobiernon\u00ebn isc\u00ebx ca a uni ain xanub\u00eb s\u00ebn\u00ebn 'ic\u00ebn,\nx\u00ebnibua 'ainbi.\nNuc\u00eb b\u00ebn\u00eb cu\u00eb\u00ebnquinshi ca xanu biti 'ic\u00ebn, a an\u00faribi cu\u00eb\u00ebnia ca bit\u00ed 'ic\u00ebn.\nTu\u00e1cama ain tita ain papab\u00eb 'aquiananti ca as\u00e1bi 'ic\u00ebn. Usai upiti bucunun ca camabi unin\nsinant\u00ed 'ic\u00ebn. 'Apunribi ca usai 'inun sinanxunquin 'aquint\u00ed 'ic\u00ebn.\n17.\nUni me\u00f1u 'isa tania ca uni itsin me\u00f1u 'inun \u00ebnti 'ic\u00ebn. Xuburibi 'imainun a\u00f1u \u00f1u\u00f1u cara uni\n'isa tania ca uni itsin a \u00f1u\u00f1u 'inun \u00ebnti 'ic\u00ebn. 'Aisa tanquin uni rairib\u00ebtan m\u00ebn\u00edotancex ca a\n\u00f1u ainainshima, rairinanribi 'iti 'ic\u00ebn.\nUnin ca ain cu\u00eb\u00ebnc\u00ebsa oquinshi b\u00ebtsi unin \u00f1u bitima 'ic\u00ebn.\n18.\nCamabi unin ca ain cu\u00eb\u00ebnc\u00ebsa oquin sinanti 'ic\u00ebn; uni rairin\u00ebn ubi\u00f3c\u00ebma ca 'it\u00ed 'ic\u00ebn. Uisoquin\ncara ain dios rabitisa tania usoquin ca 'ati 'ic\u00ebn. Usaquin sinanxunbi ca amiribishi 'aisa\ntanquin sinant\u00e9cent\u00ed 'ic\u00ebn; uni rairin\u00e9n ub\u00edoc\u00e9ma ca 'it\u00ed 'ic\u00ebn. En rabic\u00eb diosan isc\u00ebx ca\nb\u00ebtsi b\u00ebtsi \u00f1u 'ati 'aisama 'ic\u00eb quixun sinanc\u00eb uni ca b\u00ebtsi unin a ain cu\u00eb\u00ebnc\u00ebsabi oquin 'anun\n\u00ebnti 'ic\u00ebn. Usa ain ca ain diosmi catam\u00ebisa tania b\u00ebtsi unin a 'axunma 'anun catima 'ic\u00ebn. An\nrabic\u00eb dios ca anbi rabit\u00ed 'ic\u00ebn. 'Aisa tani ca uni rairib\u00eb tim\u00ebquin ab\u00ebtan rabiti 'ic\u00ebn.\nRabiquin ca 'aisa tanquin rairi uniribi ain dios \u00f1uiquin 'unanmit\u00ed 'ic\u00ebn.\n19.\nCamabi unin ca ain cu\u00eb\u00ebnc\u00ebsa oquin sinanti 'ic\u00ebn. Ca ub\u00edoc\u00ebma 'iti ic\u00ebn. Ca b\u00ebtsi unin cac\u00eb\nbana 'aisa tanquin sinanti 'ic\u00ebn. B\u00ebtsi n\u00ebt\u00ebnu 'ic\u00eb unib\u00ebribi ca 'unanmiananti 'ic\u00ebn. Usai 'i\nca ub\u00edoc\u00ebma iti 'ic\u00ebn. Usaribi oi ca ain sinanc\u00eb \u00f1u \u00f1ui banatisa tani banati 'ic\u00ebn; ca ub\u00edoc\u00ebma\n'iti 'ic\u00ebn.\n20.\nUni rairib\u00eb tim\u00bftisa tani ca uni up\u00ed oquiinschi sinanx timet\u00ed 'ic\u00ebn.\nUinu 'ic\u00eb uninbi ca b\u00ebtsi unin ab\u00ebtan \u00f1u 'aisama tania ubioxun \u00f1u 'amitima 'ic\u00ebn.\n21.\nCamabi unin ca libreta electoral\u00f1u 'ixun ain cu\u00eb\u00ebnc\u00ebsa oquin 'apu caisquin votaci\u00f3n 'at\u00ed 'ic\u00ebn.\nGobiernon\u00ebn ain n\u00ebt\u00ebnu 'ic\u00eb unicama 'aquinun m\u00ebnioc\u00eb \u00f1ucama ca camabi uninan 'ic\u00ebn. Ca esa\n'ic\u00ebn: Bai cha anun ca carrocama 'imainun unicama cuainsa tani cuanti 'ic\u00ebn. Anun quirica\nbuanmiti correo anun ca unin 'aisa tanquin ain quirica buanmiti 'ic\u00ebn. Usai ca 'iti 'ic\u00ebn.\nUisa gobierno cara a n\u00ebt\u00ebnu 'ic\u00eb unicama cu\u00eb\u00ebnia, usa ca ain gobierno 'iti 'ic\u00ebn. Uisa gobierno\ncara a unicama cu\u00eb\u00ebnia 'un\u00e1nun ca libreta electoral\u00f1u 'ic\u00eb unicaman quiricanu cu\u00ebn\u00eboquin uicama\ncara ain 'apu 'iti cu\u00eb\u00ebnia quixun 'un\u00e1nun 'ati 'ic\u00ebn. Camabi uni ain sinanc\u00ebsabi oquin ca uix\n'apu 'iti cara cu\u00eb\u00ebnia, ain an\u00eb quiricanu cueneot\u00ed ic\u00ebn. Cu\u00ebn\u00eboc\u00eb ca uni itsin 'unantima 'ic\u00ebn,\nanbi cu\u00ebn\u00eboc\u00eb ca it\u00ed 'ic\u00ebn. Camabi uni ca b\u00ebtsib\u00eb s\u00ebn\u00ebn 'ic\u00ebn. Usa 'aish ca camabi uni gobierno\nquic\u00ebsabi ol libreta electoral\u00f1u 'iti 'ic\u00ebn.\n22.\nAn \u00f1u 'atima 'ac\u00ebma 'aish ca uinu 'ic\u00eb unixbi rabinima b\u00ebtsi uni 'ic\u00ebsai \u00f1u meetinu ianan uni\nrairib\u00eb nuiananc\u00eb 'ianan ain rairin\u00ebn \u00f1u 'ac\u00eb 'ic\u00ebsaribi oi 'isa tani iti 'ic\u00ebn. Un\u00ed usai\n'ic\u00ebma 'aish t\u00ebm\u00ebrala ca uni itsin 'aquinti 'ic\u00ebn, ain 'apunribi m\u00ebnioc\u00ebsabi oi ca 'aquince it\u00ed\nic\u00ebn. Uni ain n\u00ebt\u00ebnuax cara uisa \u00f1u cara 'ic\u00ebb\u00eb t\u00ebnm\u00ebria ca b\u00ebtsi n\u00ebt\u00ebnu 'ic\u00eb gobiernon\u00ebnribi\n'aquinsa tanquin 'aquinti 'ic\u00ebn.\n23.\nCamabi unin \u00f1u m\u00eb\u00ebtisa tanquin ca \u00f1u meet\u00ed 'ic\u00ebn. A\u00f1u \u00f1u m\u00eb\u00ebti cara 'aisa tania a \u00f1u m\u00eb\u00ebti\nm\u00ebraquin ca 'ati 'ic\u00ebn. An \u00f1u m\u00eb\u00ebmic\u00eb unin ca ain uni 'atimotima 'ic\u00ebn. \u00d1u m\u00ebeti 'alma 'ain ca\n'apun \u00f1u m\u00eb\u00ebti m\u00ebranun 'aquint\u00ed 'ic\u00ebn.\nUi uni cara, uisa cara ain bana 'ic\u00eb, camabi uni ca s\u00ebnen 'ic\u00ebn. Usa 'ixun ca up\u00ed oquin \u00f1u\nmeece 'ixun b\u00ebtsi unin 'ac\u00ebsaribi oquin ain cup\u00ed biti 'ic\u00ebn.\nUi unin b\u00ebtsi uni \u00f1u m\u00eb\u00ebxunc\u00eb 'ixun ca ain cup\u00ed biti 'ic\u00ebn, a 'imainun ain xanu 'imainun ain\nb\u00ebcic\u00ebcama upiti bucunun. Ain cup\u00ed 'itsamashi bic\u00eb 'aish 'aquinsa 'ic\u00eb ca apun anun a 'aquinti",
            "Image": "aa7dc4a11e623d9aa48aa0f05037d81b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "m\u00ebn\u00edoti 'ic\u00ebn.\nAn \u00f1u m\u00eb\u00ebc\u00eb uni ra\u00edri unib\u00eb tim\u00ebquin b\u00ebtsib\u00eb b\u00ebtsib\u00eb aquiananisa tanquin, ulsoquin cara ain \u00f1u\nm\u00eb\u00ebti 'ati 'ic\u00eb quixun sin\u00e1nan uisa cara ain \u00f1u meet\u00ed ic\u00eb quixun acama sin\u00e1nux tim\u00ebtia ca uni\nitsin usaquin anun enti ic\u00ebn.\n24.\nCamaxbi \u00f1u m\u00eb\u00ebtanc\u00ebx tantiti ca as\u00e1bi 'ic\u00ebn. 'Ur\u00e1inra tantiquinma \u00f1u m\u00eb\u00ebtanc\u00ebx ca tantit\u00ed\n'ic\u00ebn. Anun tantiti n\u00ebt\u00eb gobiernon\u00ebn m\u00ebnloc\u00ebsabi oquin ca unin \u00f1u m\u00eb\u00ebquinmabi ain cup\u00ed biti\n'ic\u00ebn.\n25.\nCamabi uni 'imainun ain xanu 'imainun ain b\u00ebchic\u00ebcama \u00ebsai 'iti ca as\u00e1bi ''ic\u00ebn: 'insinc\u00ebma\nchu\u00e1marua, piti\u00f1u, chupa\u00f1u, anu itinu, insinc\u00eb 'aish ro\u00f1u 'iti. Uni ain \u00f1u meet\u00ed 'alma, uni\ninsince, uni b\u00ebtsic\u00eb, xanu casunam\u00ebc\u00eb, uni x\u00ebni acama anun upiti 'iti 'alma 'ain, ain aintsin\n'aquiniama ca a 'aquinti 'apun m\u00ebniot\u00ed 'ic\u00ebn.\nTu\u00e1\u00f1u xanucama 'imainun tu\u00e1camarib\u00ed upit\u00ed inun ca 'aquinc\u00eb it\u00ed ic\u00ebn. B\u00ebtsi tu\u00e1cama\n'ic\u00ebsaribitia 'inun ca unin xanumi s\u00ebc\u00eb' oc\u00eb tu\u00e1cama b\u00ebr\u00faance it\u00ed ic\u00ebn.\n26.\nCamabi tu\u00e1 ca escuelanu atsintisa tani atsinti 'ic\u00ebn. Cuploquinma ca primaria 'ati pain atsinti\n'ic\u00ebn. Camabi tu\u00e1ratsu ca escuelanu cuanti 'ic\u00ebn. Ui unicama cara escuela t\u00ebcnica anu atsintisa\ntania ca anu cuanti 'ic\u00ebn, apun m\u00ebn\u00edosabi oi. Secundaria c\u00eb\u00f1utanc\u00ebxun b\u00ebtsi \u00f1uribi unantisa\ntani ca b\u00ebtsi escuelanuribi atsinti 'ic\u00ebn, ain nota as\u00e1bi ain.\nEscuelanuxun ca quiricanu cu\u00ebn\u00eboc\u00eb \u00f1uishi 'unanmic\u00ebma 'iti 'ic\u00ebn. Anuxun ca alumnocama b\u00ebtsi \u00f1u\n'atiribi 'unanmic\u00eb it\u00ed 'ic\u00ebn, 'imainun ca up\u00ed oquian alumnon\u00ebn sinanti aribi 'unanmic\u00eb 'iti\n'ic\u00ebn. B\u00ebtsi menu 'ic\u00eb unicama 'imainun b\u00ebtsi banan banac\u00eb unicama 'imainun Nuc\u00ebn Papa Diosmi\nsinanc\u00eb unicama 'imainun ami sinanc\u00ebma unicama, camabi nusaribi uni 'aish unib\u00eb nuibananti ca\n'unanmic\u00eb 'iti 'ic\u00ebn. Usaquin sinanmic\u00ebx ca gobiernocaman xuc\u00eb unicama tim\u00ebxun cu\u00eb\u00ebnc\u00ebsabi oi\nunicama b\u00ebtsib\u00eb nishanani 'acananti 'aima it\u00ed ic\u00ebn.\nB\u00ebtsi unin cac\u00ebsamaira oquin ca ain titab\u00ebtan ain papan cati 'ic\u00ebn, uisa escuelanuxuinra cara\nain b\u00ebchic\u00ebn\u00ebn \u00f1u 'unanti ice quixun.\n27.\nA \u00ebmanu 'ic\u00eb unicaman 'ac\u00ebsa oquin ca anu 'ic\u00eb uni rairin\u00ebn 'aisa tanquin usaribi oquin 'ati\n'ic\u00ebn. A \u00ebmanu 'ic\u00eb unicaman sinanc\u00ebsa oquin ca anu 'ic\u00eb uni rairin\u00ebn 'aisa tanquin usaribi\noquin sinanti 'ic\u00ebn, camaxunbi \u00f1u 'ati up\u00ed oquin 'un\u00e1nan upiti bucunun.\nAn \u00f1u 'ac\u00eb un\u00ed 'imainun an \u00f1u cu\u00ebn\u00eboc\u00eb uni anpan 'ac\u00eb 'ain ca b\u00ebtsi unix, en 'ac\u00eb ca quiax\nquitima 'ic\u00ebn. Usai b\u00ebtsi unix quiti rabanan ca an \u00f1u 'ac\u00eb unin 'aisa tanquin an 'ac\u00eb \u00f1u a 'apu\n'unanmiti 'ic\u00ebn.\n28.\nEn\u00eb quiricacama quic\u00ebsabi oi camabi uni uni itsin ubloc\u00ebma upiti bucuti 'inun ca camabi n\u00ebt\u00ebnu\nic\u00eb unin ain aintsi 'aquinti 'ic\u00ebn.\n29.\nCamabi \u00fanin ca ain \u00ebmanu 'ic\u00eb unicama 'imainun a 'urama 'ic\u00eb ain caibucama 'aquianan atub\u00ebtan\nain \u00ebma 'imainun mecama up\u00ed imit\u00ed ic\u00ebn. Usaquin 'ai cuni ca unix mas\u00e1 sinanc\u00ebma 'aish upiti\n'it\u00ed 'ic\u00ebn.\nUnix ubloc\u00eb 'aish upiti bucuc\u00ebma 'imainun unin \u00f1u 'atima 'aquin uni itsiribi \u00f1u 'atima 'amiti\n'imainun b\u00ebtsi b\u00ebtsi \u00f1u sinanquin uni ra\u00edri tsu\u00e1quirumiti usai 'iti rabanan ca gobiernon\u00ebn ain\nunicaman cuati bana m\u00ebn\u00edoia. Usa oquin m\u00ebnloc\u00eb banacama ca ain unicaman cuati 'ic\u00ebn.\nGobiernocaman xuc\u00ebx tim\u00bfc\u00eb unicaman up\u00ed oquin sinanquin ca \u00ebn\u00eb banacama cu\u00ebn\u00eboxa. Usaribi oquin\nca camabi unin \u00ebn\u00eb bana isquin, usaquin sinanquin 'ac\u00eb ca enex ice quixun up\u00ed oquin sinanti\n'ic\u00ebn. An 'ac\u00eb unicaman sinanc\u00eb bana ca b\u00ebtsiotima 'ic\u00ebn.\n30.\nEn\u00eb banacama b\u00ebtsioquin ca uinu 'ic\u00eb uninbi uni ra\u00edricama upiti bucunun quixun sinanquinma, '\u00ebx\ncu\u00eb\u00ebnc\u00ebsa oquin 'anun ca a bana quia quixun sinantima 'ic\u00ebn. Uni ra\u00edri b\u00ebtsi unib\u00eb tim\u00ebc\u00ebcama\n'imainun gobiernonu ice apucamanribi ca usa oquin sinantima ic\u00ebn.",
            "Image": "8c3bfbf6bc3d90dee17954832efaa882"
        }
    }
}
