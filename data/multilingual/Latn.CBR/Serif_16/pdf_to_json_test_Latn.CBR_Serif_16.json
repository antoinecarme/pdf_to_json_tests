{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467383,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "A ÑUCAMA SINANXUN CA AXA ANU TIMËCË UNICAMAN ËSAQUIN CAXA:\nA PAIN SINANCË BANA\nCAMAXUNBI CA 'UNANIA: Camabi uni ca bëtsibë sënën 'icë quixun camaxunbi\n'unancë 'aish ca camabi uni, uni itsin racueocema 'janan cëmei ami mananquin\n'atimocëna 'aish chúamarua bucuti 'icën.\nCAMAXUNBI CA 'UNANIA: Camabi uni ca bëtsibë sënën 'icë quixun sinanti 'ainbi ca\nan usaquin sinancëma unicaman an sinancëx a meu 'icë uni 'aisamaira tëmëramianan\npaë tanmiquin 'atimoia, uni raíri usoquin uni 'ati ca 'aisama 'icë quicëbëtanbi.\nUsaquin bëtsi uní 'ati cuëënima ca camabi uni ësai iti 'icën: añu ñu ñui cara banaia a\ncupí ubíocëma ití, 'ianan añu ñu cara sinania a cupí ubíocëma 'iti, 'ianan añu cara\npisa tania pianan ain cuëëncë ñu bianan uinu cara 'isa tania anu 'iabi ca bëtsi uní\nunin racuëotima icën.\nCAMAXUNBI CA 'UNANIA: Gobiernocaman uni upitax bucunun quixun bana\nmëniocëma 'ain tëmëraquin ca unicaman masá nuituquin ain 'apumibí nishi 'acananti\nsinanti 'icën.\nCAMAXUNBI CA 'UNANIA: Camabi netenu 'icë unicama ubíocëma 'aish chúamarua\n'inun ca camabi nëtënu 'icë gobiernobë ain unicamaribi bëtsi gobierno 'imainun ain\nunicamabë nishananima upí iti 'icën.\nCAMAXUNBI CA 'UNANIA: Gobiernocaman xucëx timëcë unicaman ca upíma ñu\n'acëma 'aish ca camabi uni bëtsibë sënën 'aish ubionancëma upiti ití icë quixun\nsinanquin camabi uni usai 'inun 'aquinú camaxbi 'iásamaira oi upiti bucunun.\nCAMAXUNBI CA 'UNANIA: Gobiernocamanribi ca caxa, camabi 'apun anëcë\nunicaman sinancësaribi oquin cananuna nunribi sinanin. Usaxun cananuna atubëtan\natún sinancësabi oi nun nëtënu 'icë unicama 'atima ñu 'acëma 'aish upiti bucunun\n'aquinti 'ain.\nCAMAXUNBI CA 'UNANIA: Camabi unicama ubíocëma upiti bucunun ca camaxunbi\npain ënë banacama unanquin sinanti 'icën.\nGobiernocaman xucëx timëcë unicaman ca ësaquin caxa:\nA ÑUCAMA SINANXUN CA AXA ANU TIMËCË UNICAMAN ËSAQUIN CAXA:\nCamabi nëtënu 'icë unicaman: ësai 'iti 'aish ca camabi uni upiti bucutí ice quixun\nsinanquin ca ënë quiricanua ñuicë banacama manutimoquin sinánan an ënë bana\n'unancëma unicamanribi upí oquin 'unánun 'unanmití 'icën. Camabi gobiernonën ca\nain nëtënu icë unicaman ënë banacama upí oquin 'unánun 'aquinti 'icën. Camabi\nnëtënu 'icë unicaman ënë banacama upí oquin 'unánun ca gobiernocama bëtsi\ngobiernobë 'aquiananti 'icën.\n1.\nUi uni cara 'iti icë axbi ca bëtsi unibë gobiernonën iscëx sënën ití icën. Ui cara ain\ntita ain papa 'iaxa quixun sinanquinma ca gobiernonën sinancëx ax bëtsibë sënën\n'icën. Camaxunbi ca sinanti 'unanin. Camaxunbi ca añu ñu ati cara asábi 'icën, añu ñu\n'ati cara 'aisama 'icë quixun 'unanti 'icën. Usa 'ain ca camaxbi ain xucënbë 'icësaribiti\nnuiananti 'icën.",
            "Image": "3960780f760debf70bfb2383804ccf95"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "2.\nUinu 'icë ëmanu 'icë uni cara ax 'icë, ui unin aintsi cara ax 'icë, ax cara xanu 'icë, ax\ncara nucë bënë 'icë, uisa banan cara banaia. Nucën Papa Diosmi cara sinania, ami\nsinanima añu ñubi rabi cara sinania, ui unicamax cara 'apu 'iti ice quixun sinania, añu\nñu cara sinania, uisai cara ain papa ain tita 'ia, ñuñu cara ax 'icë, ñuñuma cara, usa\nñucama sinanquinma ca gobiernonën camabi uni ñu 'atima 'acëma 'aish ca bëtsi\nunibë sënën icë quixun sinanti 'icën.\nUisa cara ain nete icë, a nëtë cupí ca uni 'atimocë 'itima 'icën.\n3.\nUi unibi ca bëtsi unin bamamiti sinantima 'icën. Ca chiquítimoi sipuacë 'itima 'icën.\nCa 'atimocë 'itima 'icën.\n4.\nUinu 'icë unixbi ca chiquitimoquin marucë 'itima 'icën. Uni chiquitimoquin maruxun\n'ibuati 'aíma ití 'icën.\n5.\nUinu ice unibi ca 'aisamaira oquin uni itsin paë tanmitima 'icën. Bëtsi uni ami\nnishquin paë tanmiquin 'atimocë a ca 'itima 'icën. Ñuina 'acësa oquin 'atimocë ca uni\n'itima 'icën.\n6.\nUinu 'icë uníxa uinu cara 'ia a ca anu 'icë gobiernonën uni itsi 'acësaribi oquin sinanti\n'icën, ax bëtsi unisaribi 'icë cupí.\n7.\nUinu ice unibi, ami uni itsin upima sinanquin paránan 'atimonunma ca gobiernonën\n'aquintí 'icën. Enë banacama sinanquinma ain cuëëncës a oquin unin uní itsi atimoi\nami 'ësënanunma ca gobiernonën bërúati 'icën.\n8.\nUni ñu 'atima 'acëma 'icëbi uni itsin 'atimocë 'ixun ca a unin an uni bana mënioxuncë\n'apu cati 'icën. Cacëxun ca mëniotí 'icën, gobiernonën cacësabi oquin.\n9.\nUinu 'icë unixbi ca añubi 'uchacëma 'icëbi bëtsi uni ain cuëëncësa oquin sipuacë\n'itima 'icën. Sipunu 'icë ca anubi 'inun ëntima 'icën. Ain menua ca bëtsi menu\ncuantanun xutima 'icën.\n10.\nUnin uisa ñu 'acë 'icëa bëtsi uni a 'aisamonun quixun ami mananquin cacëxun ca an\nbana mëniocë 'apun bëtsi uni manancë a unin banaribi asërabí cara usa 'icë quixun\n'unantí 'icën, uni raírinënribi ismainun. Upí oquin istancëxuinshi ca cati 'icën, uisa\ncara a uní otí ice quixun, gobiernonën ain quiricanu mëníosabi oquin.\n11.",
            "Image": "1b40cb60975d58917a932bd8318275ec"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Uinu 'icë uni cara uni itsin ami manania, a ca an bana mëniocë 'apun pain upí oquin\nsinantí 'icën, sapi ca ñu 'atima 'acëma 'icë quixun. Gobiernonën cacësabi oquin pain\nca isti 'icën uisa ñucama cara 'axa quixun. Uni rairinën ismainun ca axa ami manancë\nunicaman bana cuanan amia manancancë a unin banaribi cuanan an a uni unancë\nunin banaribi cuatí 'icën. Cuaxuinshi ca asérabi uisa cara a uni 'iaxa quixun upí oquin\n'unantí 'icën.\nUisai cara gobiernonën bana quia usoquinshi ca an bana menioce 'apun a 'uchacë uni\nasérabi ain ñu 'atima 'acë istancëxun uisa cara otí ice usoquin 'atí 'icën. Anun a ñu\n'aisama 'acë nëtë ain fecha isquin ca an bana mëniocë 'apun a fecha gobierno quicë\nbana bëtisoima a bana quicësabi oquinshi axa 'uchacë uní atí icën.\n12.\nUinu 'icë uninbi ca ain cuëëncësa oquinshi bëtsi uni 'imainun ain xanu 'imainun ain\nbëchicë ubiotima 'icën, ain xubunu ca atsintima 'icën, ain quirica bëtsi unin bëmicë\n'imainun quirica an buanmicë ca rairinën bitima 'icën. Usa 'ain ca uinu ice unixbi, a\nunix ca 'aisama icë quixun uni rairi sinanmi 'atimati banatima 'icën. Usai\nbanacëbëtanbi an bana menioce apun gobiernonën cacësabi oquin meniotí 'icën.\n13.\nUinu cara uni cuainsa tania, anu ca cuanti 'icën; ain nëtënu 'aisch uinu cara tsotisa\ntania ca uni anu tsoti 'icën.\nUi unix cara ain nëtënuax nëtë itsinu cuainsa tania ax ca cuanti 'icën. Amanu 'itancëx\nain nëtënu utëcëinsa tani ca uti 'icën.\n14.\nUix cara ain nëtënuxun bëtsi bëtsi ocë 'ia ax ca tëmëranuxma bëtsi nëtënu cuainsa\ntani cuanti 'icën.\nAin ñu 'atima 'acë cupí gobiernonën mënioquin 'atimocë usa uni ca ain nëtënuax\ntëmërati rabanan bëtsi nëtënu cuantima 'icën.\n15.\nCamabi uni ca ain netenu ití icën.\nEnë nëtë minan 'aishbi ca minanma 'iti 'icë quixun ca unin bëtsi uni catima 'icën.\nBëtsi nëtënu 'isa tanquin ca unin usai 'inuxun gobiernobëtan mëniotí 'icën.\n16.\nBëtsi bëtsi unix ca quia: Uni canice ixunbi ca bëtsi netenu icë xanu bitima 'icën, ca\nbëtsi banan banacë xanu bitima 'icën, ca an rabicë dios rabicëma xanu bitima 'icën.\nUsa unix quicësai ca 'itima 'icën. Unin usa xanu canicë 'icë bisa tanquin ca bití 'icën,\na xanu cuëëncëbëtan. Atux 'isa tani ca bëchicëñu 'ití 'icën. Gobiernonën iscëx ca a uni\nain xanubë sënën 'icën, xënibua 'ainbi.\nNucë bënë cuëënquinshi ca xanu biti 'icën, a anúribi cuëënia ca bití 'icën.\nTuácama ain tita ain papabë 'aquiananti ca asábi 'icën. Usai upiti bucunun ca camabi\nunin sinantí 'icën. 'Apunribi ca usai 'inun sinanxunquin 'aquintí 'icën.\n17.",
            "Image": "5f549b95a0c32455ad3ae55e63a3d13b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Uni meñu 'isa tania ca uni itsin meñu 'inun ënti 'icën. Xuburibi 'imainun añu ñuñu\ncara uni 'isa tania ca uni itsin a ñuñu 'inun ënti 'icën. 'Aisa tanquin uni rairibëtan\nmëníotancex ca a ñu ainainshima, rairinanribi 'iti 'icën.\nUnin ca ain cuëëncësa oquinshi bëtsi unin ñu bitima 'icën.\n18.\nCamabi unin ca ain cuëëncësa oquin sinanti 'icën; uni rairinën ubiócëma ca 'ití 'icën.\nUisoquin cara ain dios rabitisa tania usoquin ca 'ati 'icën. Usaquin sinanxunbi ca\namiribishi 'aisa tanquin sinantécentí 'icën; uni rairinén ubíocéma ca 'ití 'icën. En\nrabicë diosan iscëx ca bëtsi bëtsi ñu 'ati 'aisama 'icë quixun sinancë uni ca bëtsi unin\na ain cuëëncësabi oquin 'anun ënti 'icën. Usa ain ca ain diosmi catamëisa tania bëtsi\nunin a 'axunma 'anun catima 'icën. An rabicë dios ca anbi rabití 'icën. 'Aisa tani ca uni\nrairibë timëquin abëtan rabiti 'icën. Rabiquin ca 'aisa tanquin rairi uniribi ain dios\nñuiquin 'unanmití 'icën.\n19.\nCamabi unin ca ain cuëëncësa oquin sinanti 'icën. Ca ubíocëma 'iti icën. Ca bëtsi unin\ncacë bana 'aisa tanquin sinanti 'icën. Bëtsi nëtënu 'icë unibëribi ca 'unanmiananti\n'icën. Usai 'i ca ubíocëma iti 'icën. Usaribi oi ca ain sinancë ñu ñui banatisa tani\nbanati 'icën; ca ubíocëma 'iti 'icën.\n20.\nUni rairibë tim¿tisa tani ca uni upí oquiinschi sinanx timetí 'icën.\nUinu 'icë uninbi ca bëtsi unin abëtan ñu 'aisama tania ubioxun ñu 'amitima 'icën.\n21.\nCamabi unin ca libreta electoralñu 'ixun ain cuëëncësa oquin 'apu caisquin votación\n'atí 'icën.\nGobiernonën ain nëtënu 'icë unicama 'aquinun mëniocë ñucama ca camabi uninan\n'icën. Ca esa 'icën: Bai cha anun ca carrocama 'imainun unicama cuainsa tani cuanti\n'icën. Anun quirica buanmiti correo anun ca unin 'aisa tanquin ain quirica buanmiti\n'icën. Usai ca 'iti 'icën.\nUisa gobierno cara a nëtënu 'icë unicama cuëënia, usa ca ain gobierno 'iti 'icën. Uisa\ngobierno cara a unicama cuëënia 'unánun ca libreta electoralñu 'icë unicaman\nquiricanu cuënëoquin uicama cara ain 'apu 'iti cuëënia quixun 'unánun 'ati 'icën.\nCamabi uni ain sinancësabi oquin ca uix 'apu 'iti cara cuëënia, ain anë quiricanu\ncueneotí icën. Cuënëocë ca uni itsin 'unantima 'icën, anbi cuënëocë ca ití 'icën.\nCamabi uni ca bëtsibë sënën 'icën. Usa 'aish ca camabi uni gobierno quicësabi ol\nlibreta electoralñu 'iti 'icën.\n22.\nAn ñu 'atima 'acëma 'aish ca uinu 'icë unixbi rabinima bëtsi uni 'icësai ñu meetinu\nianan uni rairibë nuianancë 'ianan ain rairinën ñu 'acë 'icësaribi oi 'isa tani iti 'icën.\nUní usai 'icëma 'aish tëmërala ca uni itsin 'aquinti 'icën, ain 'apunribi mëniocësabi oi\nca 'aquince ití icën. Uni ain nëtënuax cara uisa ñu cara 'icëbë tënmëria ca bëtsi\nnëtënu 'icë gobiernonënribi 'aquinsa tanquin 'aquinti 'icën.",
            "Image": "18d9c49ccb53dba261bbac08c532aa44"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "23.\nCamabi unin ñu mëëtisa tanquin ca ñu meetí 'icën. Añu ñu mëëti cara 'aisa tania a ñu\nmëëti mëraquin ca 'ati 'icën. An ñu mëëmicë unin ca ain uni 'atimotima 'icën. Ñu\nmëeti 'alma 'ain ca 'apun ñu mëëti mëranun 'aquintí 'icën.\nUi uni cara, uisa cara ain bana 'icë, camabi uni ca sënen 'icën. Usa 'ixun ca upí oquin\nñu meece 'ixun bëtsi unin 'acësaribi oquin ain cupí biti 'icën.\nUi unin bëtsi uni ñu mëëxuncë 'ixun ca ain cupí biti 'icën, a 'imainun ain xanu\n'imainun ain bëcicëcama upiti bucunun. Ain cupí 'itsamashi bicë 'aish 'aquinsa 'icë ca\napun anun a 'aquinti mëníoti 'icën.\nAn ñu mëëcë uni raíri unibë timëquin bëtsibë bëtsibë aquiananisa tanquin, ulsoquin\ncara ain ñu mëëti 'ati 'icë quixun sinánan uisa cara ain ñu meetí icë quixun acama\nsinánux timëtia ca uni itsin usaquin anun enti icën.\n24.\nCamaxbi ñu mëëtancëx tantiti ca asábi 'icën. 'Uráinra tantiquinma ñu mëëtancëx ca\ntantití 'icën. Anun tantiti nëtë gobiernonën mënlocësabi oquin ca unin ñu\nmëëquinmabi ain cupí biti 'icën.\n25.\nCamabi uni 'imainun ain xanu 'imainun ain bëchicëcama ësai 'iti ca asábi ''icën:\n'insincëma chuámarua, pitiñu, chupañu, anu itinu, insincë 'aish roñu 'iti. Uni ain ñu\nmeetí 'alma, uni insince, uni bëtsicë, xanu casunamëcë, uni xëni acama anun upiti 'iti\n'alma 'ain, ain aintsin 'aquiniama ca a 'aquinti 'apun mëniotí 'icën.\nTuáñu xanucama 'imainun tuácamaribí upití inun ca 'aquincë ití icën. Bëtsi tuácama\n'icësaribitia 'inun ca unin xanumi sëcë' ocë tuácama bërúance ití icën.\n26.\nCamabi tuá ca escuelanu atsintisa tani atsinti 'icën. Cuploquinma ca primaria 'ati\npain atsinti 'icën. Camabi tuáratsu ca escuelanu cuanti 'icën. Ui unicama cara escuela\ntëcnica anu atsintisa tania ca anu cuanti 'icën, apun mëníosabi oi. Secundaria\ncëñutancëxun bëtsi ñuribi unantisa tani ca bëtsi escuelanuribi atsinti 'icën, ain nota\nasábi ain.\nEscuelanuxun ca quiricanu cuënëocë ñuishi 'unanmicëma 'iti 'icën. Anuxun ca\nalumnocama bëtsi ñu 'atiribi 'unanmicë ití 'icën, 'imainun ca upí oquian alumnonën\nsinanti aribi 'unanmicë 'iti 'icën. Bëtsi menu 'icë unicama 'imainun bëtsi banan\nbanacë unicama 'imainun Nucën Papa Diosmi sinancë unicama 'imainun ami\nsinancëma unicama, camabi nusaribi uni 'aish unibë nuibananti ca 'unanmicë 'iti\n'icën. Usaquin sinanmicëx ca gobiernocaman xucë unicama timëxun cuëëncësabi oi\nunicama bëtsibë nishanani 'acananti 'aima ití icën.\nBëtsi unin cacësamaira oquin ca ain titabëtan ain papan cati 'icën, uisa\nescuelanuxuinra cara ain bëchicënën ñu 'unanti ice quixun.\n27.\nA ëmanu 'icë unicaman 'acësa oquin ca anu 'icë uni rairinën 'aisa tanquin usaribi\noquin 'ati 'icën. A ëmanu 'icë unicaman sinancësa oquin ca anu 'icë uni rairinën 'aisa",
            "Image": "35b9088b10130eb9018246fa47a4acd2"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "tanquin usaribi oquin sinanti 'icën, camaxunbi ñu 'ati upí oquin 'unánan upiti\nbucunun.\nAn ñu 'acë uní 'imainun an ñu cuënëocë uni anpan 'acë 'ain ca bëtsi unix, en 'acë ca\nquiax quitima 'icën. Usai bëtsi unix quiti rabanan ca an ñu 'acë unin 'aisa tanquin an\n'acë ñu a 'apu 'unanmiti 'icën.\n28.\nEnë quiricacama quicësabi oi camabi uni uni itsin ublocëma upiti bucuti 'inun ca\ncamabi nëtënu icë unin ain aintsi 'aquinti 'icën.\n29.\nCamabi únin ca ain ëmanu 'icë unicama 'imainun a 'urama 'icë ain caibucama\n'aquianan atubëtan ain ëma 'imainun mecama upí imití icën. Usaquin 'ai cuni ca unix\nmasá sinancëma 'aish upiti 'ití 'icën.\nUnix ublocë 'aish upiti bucucëma 'imainun unin ñu 'atima 'aquin uni itsiribi ñu 'atima\n'amiti 'imainun bëtsi bëtsi ñu sinanquin uni raíri tsuáquirumiti usai 'iti rabanan ca\ngobiernonën ain unicaman cuati bana mëníoia. Usa oquin mënlocë banacama ca ain\nunicaman cuati 'icën.\nGobiernocaman xucëx tim¿cë unicaman upí oquin sinanquin ca ënë banacama\ncuënëoxa. Usaribi oquin ca camabi unin ënë bana isquin, usaquin sinanquin 'acë ca\nenex ice quixun upí oquin sinanti 'icën. An 'acë unicaman sinancë bana ca bëtsiotima\n'icën.\n30.\nEnë banacama bëtsioquin ca uinu 'icë uninbi uni raíricama upiti bucunun quixun\nsinanquinma, 'ëx cuëëncësa oquin 'anun ca a bana quia quixun sinantima 'icën. Uni\nraíri bëtsi unibë timëcëcama 'imainun gobiernonu ice apucamanribi ca usa oquin\nsinantima icën.",
            "Image": "0edbdece46aa74f584ddeb9fb8190130"
        }
    }
}
