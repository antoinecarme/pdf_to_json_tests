{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467432,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "A ÑUCAMA SINANXUN CA AXA ANU TIMËCË UNICAMAN ËSAQUIN CAXA:\nA PAIN SINANCË BANA\nCAMAXUNBI CA 'UNANIA: Camabi uni ca bëtsibë sënën 'icë quixun camaxunbi 'unancë 'aish\nca camabi uni, uni itsin racueocema 'janan cëmei ami mananquin 'atimocëna 'aish\nchúamarua bucuti 'icën.\nCAMAXUNBI CA 'UNANIA: Camabi uni ca bëtsibë sënën 'icë quixun sinanti 'ainbi ca an\nusaquin sinancëma unicaman an sinancëx a meu 'icë uni 'aisamaira tëmëramianan paë\ntanmiquin 'atimoia, uni raíri usoquin uni 'ati ca 'aisama 'icë quicëbëtanbi. Usaquin\nbëtsi uní 'ati cuëënima ca camabi uni ësai iti 'icën: añu ñu ñui cara banaia a cupí\nubíocëma ití, 'ianan añu ñu cara sinania a cupí ubíocëma 'iti, 'ianan añu cara pisa\ntania pianan ain cuëëncë ñu bianan uinu cara 'isa tania anu 'iabi ca bëtsi uní unin\nracuëotima icën.\nCAMAXUNBI CA 'UNANIA: Gobiernocaman uni upitax bucunun quixun bana mëniocëma 'ain\ntëmëraquin ca unicaman masá nuituquin ain 'apumibí nishi 'acananti sinanti 'icën.\nCAMAXUNBI CA 'UNANIA: Camabi netenu 'icë unicama ubíocëma 'aish chúamarua 'inun ca\ncamabi nëtënu 'icë gobiernobë ain unicamaribi bëtsi gobierno 'imainun ain unicamabë\nnishananima upí iti 'icën.\nCAMAXUNBI CA 'UNANIA: Gobiernocaman xucëx timëcë unicaman ca upíma ñu 'acëma 'aish ca\ncamabi uni bëtsibë sënën 'aish ubionancëma upiti ití icë quixun sinanquin camabi uni\nusai 'inun 'aquinú camaxbi 'iásamaira oi upiti bucunun.\nCAMAXUNBI CA 'UNANIA: Gobiernocamanribi ca caxa, camabi 'apun anëcë unicaman\nsinancësaribi oquin cananuna nunribi sinanin. Usaxun cananuna atubëtan atún sinancësabi\noi nun nëtënu 'icë unicama 'atima ñu 'acëma 'aish upiti bucunun 'aquinti 'ain.\nCAMAXUNBI CA 'UNANIA: Camabi unicama ubíocëma upiti bucunun ca camaxunbi pain ënë\nbanacama unanquin sinanti 'icën.\nGobiernocaman xucëx timëcë unicaman ca ësaquin caxa:\nA ÑUCAMA SINANXUN CA AXA ANU TIMËCË UNICAMAN ËSAQUIN CAXA:\nCamabi nëtënu 'icë unicaman: ësai 'iti 'aish ca camabi uni upiti bucutí ice quixun\nsinanquin ca ënë quiricanua ñuicë banacama manutimoquin sinánan an ënë bana 'unancëma\nunicamanribi upí oquin 'unánun 'unanmití 'icën. Camabi gobiernonën ca ain nëtënu icë\nunicaman ënë banacama upí oquin 'unánun 'aquinti 'icën. Camabi nëtënu 'icë unicaman ënë\nbanacama upí oquin 'unánun ca gobiernocama bëtsi gobiernobë 'aquiananti 'icën.\n1.\nUi uni cara 'iti icë axbi ca bëtsi unibë gobiernonën iscëx sënën ití icën. Ui cara ain\ntita ain papa 'iaxa quixun sinanquinma ca gobiernonën sinancëx ax bëtsibë sënën 'icën.\nCamaxunbi ca sinanti 'unanin. Camaxunbi ca añu ñu ati cara asábi 'icën, añu ñu 'ati\ncara 'aisama 'icë quixun 'unanti 'icën. Usa 'ain ca camaxbi ain xucënbë 'icësaribiti\nnuiananti 'icën.\n2.\nUinu 'icë ëmanu 'icë uni cara ax 'icë, ui unin aintsi cara ax 'icë, ax cara xanu 'icë,",
            "Image": "e39127fb9e9bf77299ab60ebe7fe67f9"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ax cara nucë bënë 'icë, uisa banan cara banaia. Nucën Papa Diosmi cara sinania, ami\nsinanima añu ñubi rabi cara sinania, ui unicamax cara 'apu 'iti ice quixun sinania, añu\nñu cara sinania, uisai cara ain papa ain tita 'ia, ñuñu cara ax 'icë, ñuñuma cara, usa\nñucama sinanquinma ca gobiernonën camabi uni ñu 'atima 'acëma 'aish ca bëtsi unibë\nsënën icë quixun sinanti 'icën.\nUisa cara ain nete icë, a nëtë cupí ca uni 'atimocë 'itima 'icën.\n3.\nUi unibi ca bëtsi unin bamamiti sinantima 'icën. Ca chiquítimoi sipuacë 'itima 'icën.\nCa 'atimocë 'itima 'icën.\n4.\nUinu 'icë unixbi ca chiquitimoquin marucë 'itima 'icën. Uni chiquitimoquin maruxun\n'ibuati 'aíma ití 'icën.\n5.\nUinu ice unibi ca 'aisamaira oquin uni itsin paë tanmitima 'icën. Bëtsi uni ami\nnishquin paë tanmiquin 'atimocë a ca 'itima 'icën. Ñuina 'acësa oquin 'atimocë ca uni\n'itima 'icën.\n6.\nUinu 'icë uníxa uinu cara 'ia a ca anu 'icë gobiernonën uni itsi 'acësaribi oquin\nsinanti 'icën, ax bëtsi unisaribi 'icë cupí.\n7.\nUinu ice unibi, ami uni itsin upima sinanquin paránan 'atimonunma ca gobiernonën\n'aquintí 'icën. Enë banacama sinanquinma ain cuëëncës a oquin unin uní itsi atimoi ami\n'ësënanunma ca gobiernonën bërúati 'icën.\n8.\nUni ñu 'atima 'acëma 'icëbi uni itsin 'atimocë 'ixun ca a unin an uni bana mënioxuncë\n'apu cati 'icën. Cacëxun ca mëniotí 'icën, gobiernonën cacësabi oquin.\n9.\nUinu 'icë unixbi ca añubi 'uchacëma 'icëbi bëtsi uni ain cuëëncësa oquin sipuacë 'itima\n'icën. Sipunu 'icë ca anubi 'inun ëntima 'icën. Ain menua ca bëtsi menu cuantanun\nxutima 'icën.\n10.\nUnin uisa ñu 'acë 'icëa bëtsi uni a 'aisamonun quixun ami mananquin cacëxun ca an bana\nmëniocë 'apun bëtsi uni manancë a unin banaribi asërabí cara usa 'icë quixun 'unantí\n'icën, uni raírinënribi ismainun. Upí oquin istancëxuinshi ca cati 'icën, uisa cara a\nuní otí ice quixun, gobiernonën ain quiricanu mëníosabi oquin.\n11.\nUinu 'icë uni cara uni itsin ami manania, a ca an bana mëniocë 'apun pain upí oquin\nsinantí 'icën, sapi ca ñu 'atima 'acëma 'icë quixun. Gobiernonën cacësabi oquin pain ca",
            "Image": "fb6bc043dd55fb0351efc59928f89120"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "isti 'icën uisa ñucama cara 'axa quixun. Uni rairinën ismainun ca axa ami manancë\nunicaman bana cuanan amia manancancë a unin banaribi cuanan an a uni unancë unin\nbanaribi cuatí 'icën. Cuaxuinshi ca asérabi uisa cara a uni 'iaxa quixun upí oquin\n'unantí 'icën.\nUisai cara gobiernonën bana quia usoquinshi ca an bana menioce 'apun a 'uchacë uni\nasérabi ain ñu 'atima 'acë istancëxun uisa cara otí ice usoquin 'atí 'icën. Anun a ñu\n'aisama 'acë nëtë ain fecha isquin ca an bana mëniocë 'apun a fecha gobierno quicë bana\nbëtisoima a bana quicësabi oquinshi axa 'uchacë uní atí icën.\n12.\nUinu 'icë uninbi ca ain cuëëncësa oquinshi bëtsi uni 'imainun ain xanu 'imainun ain\nbëchicë ubiotima 'icën, ain xubunu ca atsintima 'icën, ain quirica bëtsi unin bëmicë\n'imainun quirica an buanmicë ca rairinën bitima 'icën. Usa 'ain ca uinu ice unixbi, a\nunix ca 'aisama icë quixun uni rairi sinanmi 'atimati banatima 'icën. Usai\nbanacëbëtanbi an bana menioce apun gobiernonën cacësabi oquin meniotí 'icën.\n13.\nUinu cara uni cuainsa tania, anu ca cuanti 'icën; ain nëtënu 'aisch uinu cara tsotisa\ntania ca uni anu tsoti 'icën.\nUi unix cara ain nëtënuax nëtë itsinu cuainsa tania ax ca cuanti 'icën. Amanu 'itancëx\nain nëtënu utëcëinsa tani ca uti 'icën.\n14.\nUix cara ain nëtënuxun bëtsi bëtsi ocë 'ia ax ca tëmëranuxma bëtsi nëtënu cuainsa tani\ncuanti 'icën.\nAin ñu 'atima 'acë cupí gobiernonën mënioquin 'atimocë usa uni ca ain nëtënuax tëmërati\nrabanan bëtsi nëtënu cuantima 'icën.\n15.\nCamabi uni ca ain netenu ití icën.\nEnë nëtë minan 'aishbi ca minanma 'iti 'icë quixun ca unin bëtsi uni catima 'icën.\nBëtsi nëtënu 'isa tanquin ca unin usai 'inuxun gobiernobëtan mëniotí 'icën.\n16.\nBëtsi bëtsi unix ca quia: Uni canice ixunbi ca bëtsi netenu icë xanu bitima 'icën, ca\nbëtsi banan banacë xanu bitima 'icën, ca an rabicë dios rabicëma xanu bitima 'icën. Usa\nunix quicësai ca 'itima 'icën. Unin usa xanu canicë 'icë bisa tanquin ca bití 'icën, a\nxanu cuëëncëbëtan. Atux 'isa tani ca bëchicëñu 'ití 'icën. Gobiernonën iscëx ca a uni\nain xanubë sënën 'icën, xënibua 'ainbi.\nNucë bënë cuëënquinshi ca xanu biti 'icën, a anúribi cuëënia ca bití 'icën.\nTuácama ain tita ain papabë 'aquiananti ca asábi 'icën. Usai upiti bucunun ca camabi\nunin sinantí 'icën. 'Apunribi ca usai 'inun sinanxunquin 'aquintí 'icën.\n17.\nUni meñu 'isa tania ca uni itsin meñu 'inun ënti 'icën. Xuburibi 'imainun añu ñuñu cara",
            "Image": "61540806e1ce12516e60c3643ce4e7c8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "uni 'isa tania ca uni itsin a ñuñu 'inun ënti 'icën. 'Aisa tanquin uni rairibëtan\nmëníotancex ca a ñu ainainshima, rairinanribi 'iti 'icën.\nUnin ca ain cuëëncësa oquinshi bëtsi unin ñu bitima 'icën.\n18.\nCamabi unin ca ain cuëëncësa oquin sinanti 'icën; uni rairinën ubiócëma ca 'ití 'icën.\nUisoquin cara ain dios rabitisa tania usoquin ca 'ati 'icën. Usaquin sinanxunbi ca\namiribishi 'aisa tanquin sinantécentí 'icën; uni rairinén ubíocéma ca 'ití 'icën. En\nrabicë diosan iscëx ca bëtsi bëtsi ñu 'ati 'aisama 'icë quixun sinancë uni ca bëtsi\nunin a ain cuëëncësabi oquin 'anun ënti 'icën. Usa ain ca ain diosmi catamëisa tania\nbëtsi unin a 'axunma 'anun catima 'icën. An rabicë dios ca anbi rabití 'icën. 'Aisa\ntani ca uni rairibë timëquin abëtan rabiti 'icën. Rabiquin ca 'aisa tanquin rairi\nuniribi ain dios ñuiquin 'unanmití 'icën.\n19.\nCamabi unin ca ain cuëëncësa oquin sinanti 'icën. Ca ubíocëma 'iti icën. Ca bëtsi unin\ncacë bana 'aisa tanquin sinanti 'icën. Bëtsi nëtënu 'icë unibëribi ca 'unanmiananti\n'icën. Usai 'i ca ubíocëma iti 'icën. Usaribi oi ca ain sinancë ñu ñui banatisa tani\nbanati 'icën; ca ubíocëma 'iti 'icën.\n20.\nUni rairibë tim¿tisa tani ca uni upí oquiinschi sinanx timetí 'icën.\nUinu 'icë uninbi ca bëtsi unin abëtan ñu 'aisama tania ubioxun ñu 'amitima 'icën.\n21.\nCamabi unin ca libreta electoralñu 'ixun ain cuëëncësa oquin 'apu caisquin votación\n'atí 'icën.\nGobiernonën ain nëtënu 'icë unicama 'aquinun mëniocë ñucama ca camabi uninan 'icën. Ca\nesa 'icën: Bai cha anun ca carrocama 'imainun unicama cuainsa tani cuanti 'icën. Anun\nquirica buanmiti correo anun ca unin 'aisa tanquin ain quirica buanmiti 'icën. Usai ca\n'iti 'icën.\nUisa gobierno cara a nëtënu 'icë unicama cuëënia, usa ca ain gobierno 'iti 'icën. Uisa\ngobierno cara a unicama cuëënia 'unánun ca libreta electoralñu 'icë unicaman quiricanu\ncuënëoquin uicama cara ain 'apu 'iti cuëënia quixun 'unánun 'ati 'icën. Camabi uni ain\nsinancësabi oquin ca uix 'apu 'iti cara cuëënia, ain anë quiricanu cueneotí icën.\nCuënëocë ca uni itsin 'unantima 'icën, anbi cuënëocë ca ití 'icën. Camabi uni ca\nbëtsibë sënën 'icën. Usa 'aish ca camabi uni gobierno quicësabi ol libreta electoralñu\n'iti 'icën.\n22.\nAn ñu 'atima 'acëma 'aish ca uinu 'icë unixbi rabinima bëtsi uni 'icësai ñu meetinu\nianan uni rairibë nuianancë 'ianan ain rairinën ñu 'acë 'icësaribi oi 'isa tani iti\n'icën. Uní usai 'icëma 'aish tëmërala ca uni itsin 'aquinti 'icën, ain 'apunribi\nmëniocësabi oi ca 'aquince ití icën. Uni ain nëtënuax cara uisa ñu cara 'icëbë tënmëria\nca bëtsi nëtënu 'icë gobiernonënribi 'aquinsa tanquin 'aquinti 'icën.\n23.",
            "Image": "3d29e0989e6cf49af4156a456f468dc4"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Camabi unin ñu mëëtisa tanquin ca ñu meetí 'icën. Añu ñu mëëti cara 'aisa tania a ñu\nmëëti mëraquin ca 'ati 'icën. An ñu mëëmicë unin ca ain uni 'atimotima 'icën. Ñu mëeti\n'alma 'ain ca 'apun ñu mëëti mëranun 'aquintí 'icën.\nUi uni cara, uisa cara ain bana 'icë, camabi uni ca sënen 'icën. Usa 'ixun ca upí oquin\nñu meece 'ixun bëtsi unin 'acësaribi oquin ain cupí biti 'icën.\nUi unin bëtsi uni ñu mëëxuncë 'ixun ca ain cupí biti 'icën, a 'imainun ain xanu\n'imainun ain bëcicëcama upiti bucunun. Ain cupí 'itsamashi bicë 'aish 'aquinsa 'icë ca\napun anun a 'aquinti mëníoti 'icën.\nAn ñu mëëcë uni raíri unibë timëquin bëtsibë bëtsibë aquiananisa tanquin, ulsoquin cara\nain ñu mëëti 'ati 'icë quixun sinánan uisa cara ain ñu meetí icë quixun acama sinánux\ntimëtia ca uni itsin usaquin anun enti icën.\n24.\nCamaxbi ñu mëëtancëx tantiti ca asábi 'icën. 'Uráinra tantiquinma ñu mëëtancëx ca\ntantití 'icën. Anun tantiti nëtë gobiernonën mënlocësabi oquin ca unin ñu mëëquinmabi\nain cupí biti 'icën.\n25.\nCamabi uni 'imainun ain xanu 'imainun ain bëchicëcama ësai 'iti ca asábi ''icën:\n'insincëma chuámarua, pitiñu, chupañu, anu itinu, insincë 'aish roñu 'iti. Uni ain ñu\nmeetí 'alma, uni insince, uni bëtsicë, xanu casunamëcë, uni xëni acama anun upiti 'iti\n'alma 'ain, ain aintsin 'aquiniama ca a 'aquinti 'apun mëniotí 'icën.\nTuáñu xanucama 'imainun tuácamaribí upití inun ca 'aquincë ití icën. Bëtsi tuácama\n'icësaribitia 'inun ca unin xanumi sëcë' ocë tuácama bërúance ití icën.\n26.\nCamabi tuá ca escuelanu atsintisa tani atsinti 'icën. Cuploquinma ca primaria 'ati pain\natsinti 'icën. Camabi tuáratsu ca escuelanu cuanti 'icën. Ui unicama cara escuela\ntëcnica anu atsintisa tania ca anu cuanti 'icën, apun mëníosabi oi. Secundaria\ncëñutancëxun bëtsi ñuribi unantisa tani ca bëtsi escuelanuribi atsinti 'icën, ain nota\nasábi ain.\nEscuelanuxun ca quiricanu cuënëocë ñuishi 'unanmicëma 'iti 'icën. Anuxun ca alumnocama\nbëtsi ñu 'atiribi 'unanmicë ití 'icën, 'imainun ca upí oquian alumnonën sinanti aribi\n'unanmicë 'iti 'icën. Bëtsi menu 'icë unicama 'imainun bëtsi banan banacë unicama\n'imainun Nucën Papa Diosmi sinancë unicama 'imainun ami sinancëma unicama, camabi\nnusaribi uni 'aish unibë nuibananti ca 'unanmicë 'iti 'icën. Usaquin sinanmicëx ca\ngobiernocaman xucë unicama timëxun cuëëncësabi oi unicama bëtsibë nishanani 'acananti\n'aima ití icën.\nBëtsi unin cacësamaira oquin ca ain titabëtan ain papan cati 'icën, uisa\nescuelanuxuinra cara ain bëchicënën ñu 'unanti ice quixun.\n27.\nA ëmanu 'icë unicaman 'acësa oquin ca anu 'icë uni rairinën 'aisa tanquin usaribi oquin\n'ati 'icën. A ëmanu 'icë unicaman sinancësa oquin ca anu 'icë uni rairinën 'aisa\ntanquin usaribi oquin sinanti 'icën, camaxunbi ñu 'ati upí oquin 'unánan upiti bucunun.",
            "Image": "d738290d402cca13c302d9a9d694e7cf"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "An ñu 'acë uní 'imainun an ñu cuënëocë uni anpan 'acë 'ain ca bëtsi unix, en 'acë ca\nquiax quitima 'icën. Usai bëtsi unix quiti rabanan ca an ñu 'acë unin 'aisa tanquin an\n'acë ñu a 'apu 'unanmiti 'icën.\n28.\nEnë quiricacama quicësabi oi camabi uni uni itsin ublocëma upiti bucuti 'inun ca camabi\nnëtënu icë unin ain aintsi 'aquinti 'icën.\n29.\nCamabi únin ca ain ëmanu 'icë unicama 'imainun a 'urama 'icë ain caibucama 'aquianan\natubëtan ain ëma 'imainun mecama upí imití icën. Usaquin 'ai cuni ca unix masá\nsinancëma 'aish upiti 'ití 'icën.\nUnix ublocë 'aish upiti bucucëma 'imainun unin ñu 'atima 'aquin uni itsiribi ñu 'atima\n'amiti 'imainun bëtsi bëtsi ñu sinanquin uni raíri tsuáquirumiti usai 'iti rabanan ca\ngobiernonën ain unicaman cuati bana mëníoia. Usa oquin mënlocë banacama ca ain unicaman\ncuati 'icën.\nGobiernocaman xucëx tim¿cë unicaman upí oquin sinanquin ca ënë banacama cuënëoxa.\nUsaribi oquin ca camabi unin ënë bana isquin, usaquin sinanquin 'acë ca enex ice quixun\nupí oquin sinanti 'icën. An 'acë unicaman sinancë bana ca bëtsiotima 'icën.\n30.\nEnë banacama bëtsioquin ca uinu 'icë uninbi uni raíricama upiti bucunun quixun\nsinanquinma, 'ëx cuëëncësa oquin 'anun ca a bana quia quixun sinantima 'icën. Uni raíri\nbëtsi unibë timëcëcama 'imainun gobiernonu ice apucamanribi ca usa oquin sinantima\nicën.",
            "Image": "58008fb0daafa55b1172516eef3bbb49"
        }
    }
}
