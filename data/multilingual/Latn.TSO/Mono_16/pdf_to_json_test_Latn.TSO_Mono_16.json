{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471126,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Xiboho xa Tifanelo ta Ximunhu ta Hinkwavo\nManghenelo\nTanihileswi ku tekeriwaka enhlokweni xindzhuti xa ntumbuluko na tifanelo\nleti nga susekiki eka munhu un’wana na un’wana leswi ku nga swona tshaku\nkumbe masungulo ya ntshuxeko, vululami na ku rhula emisaveni,\nTanihileswi ku nga ni ku honisiwaka na ku nyadziwa ka tifanelo ta\nximunhu leswi tiseke mitirho ya tihanyi leyi onheke miehleketo ya rixaka\nra vanhu emikarhini leyi ehansi ka misava, laha vanhu va faneleke ku\ntiphina hi ntshuxeko wo vulavula leswi va swi lavaka na ripfumelo leri\nva tihlawulelaka rona na ntshuxeko wo kala ku chavisetiwa ni wa\nswinavelo swi twarisiwile tanihi xinavelo lexikulukumba ngopfu eka\nxitshungu,\nTanihileswi swi nga swa nkoka loko munhu a nga heteleli a sindzisiwile\nhi xiyimo ku va a hlawula ku pfukela mfumo wa tihanyi na ntshikelelo,\nkambe tifanelo ta ximunhu ti fanele ku sirheleriwa hi mfumo wa xinawu,\nTanihileswi swi nga swa nkoka ku tlakuseta nhluvuko wa vuxaka bya\nvunghana exikarhi ka matiko,\nTanihileswi vanhu va Nhlangano wa Matiko ya Misava va tiyisileke\nntshembo wa wona eka tifanelo ta nkoka ta ximunhu eka Ntsombano\n(Charter), ni le ka xindzhuti na xidlamela xa munhu ni tifanelo to\nringana ta vavasati ni vavanuna naswona va tinyiketile ku tlakuseta\nnhluvuko wa swa mahanyelo ni mahanyelo yo antswa eka ntshuxeko lowukulu\nswonghasi,\nTanihileswi Matikoswirho va tiboheke ku fikelela, va ri eka ntirhisano\nna Nhlangano wa Matiko ya Misava, ntlakuseto wa nhlonipho kumbe nxiximo\nwa hinkwavo ni ku tekeriwa enhlokweni ka tifanelo ta ximunhu na\nmitshunxeko ya nkoka ya masungulo,\nTanihileswi ku twisisa ka mani na mani ka tifanelo leti na mitshunxeko\nya nkoka ya masungulo swi nga ni nkoka wukulu ku tlurisa leswaku ku\ntiboha loku ku fikeleleka,\nHikokwalaho ka sweswo, sweswi\nNhlengeletanonkulu\nYi paluxa\nXiboho xa Tifanelo ta Ximunhu ta Hinkwavo lexi\nTanihi xipimelo xa mani na mani lexi fikelelekaka xa vanhu hinkwavo na\nmatiko hinkwawo, leswaku eku heteleleni munhu un’wana na un’wana na\nxirho xin’wana na xin’wana xa muganga, hi ku mandzela enhlokweni Xiboho\nlexi, xi ta ringeta hi ku dyondzisa na dyondzo ku tlakuseta nxiximo wa\ntifanelo leti na mitshunxeko na hi maendlelo ya nga ni mbuyelo, etikweni\nni le handle ka matiko hi xikongomelo xo fikelela ku tekeriwa enhlokweni\nno lemukiwa leswi hetisekeke, exikarhi ka Matikoswirho hi xiviri ni le\nxikarhi ka vanhu lava nga le hansi ka mfumo wa vona.",
            "Image": "cb7d2013a27d64ce48f7840e0f3918c4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Xiphemu xa 1\nVanhu hinkwavo va tswariwa va tshunxekile naswona va ringanile eka\ntifanelo na xindzhuti. Va havaxerile miehleketo na tshiriti kumbe ku\ntiva xo biha ni xta kahle nakambe va fanele va kombana moya wa vukwavo.\nXiphemu xa 2\nUn’wana na un’wana u ni fanelo yo kuma tifanelo na mitshunxeko leswi\nboxiweke eka Xiboho lexi, ehandle ka xihlawuhlawu xa muxaka wihi na\nwihi, ku va ku ri hi rixaka, muhlovo, rimbewu, ririmi, ripfumelo, swa\ntipolitiki kumbe mavonelo man’ wana, swa tiko kumbe ntumbuluko wa\nmahanyelo, tinhundzu, ku tswariwa kumbe swiyimo swin’wana.\nTlhandlakambirhi, a ku na ku hlawula loku nga endliwaka mayelana ni swa\nmfumo wa tiko, swa vuavanyisi kumbe swa xiyimo xa matiko ya le handle\nkumbe muganga lowu munhu a humaka eka wona, ku nga va ku ri leri\ntshunxekeke, na vutisthembi, leri nga tifumiki kumbe swirhalanganyi\nswin’wana swa vutifumi.\nXiphemu xa 3\nUn’wana na un’wana u na fanelo yo hanya, ntshuxeko na nsirhelelo wa\nvumunhu.\nXiphemu xa 4\nA ku na munhu la faneleke ku endliwa hlonga kumbe ku nghenisiwa\nevukhumbini, vukhumbi na ku xavisiwa ka mahlonga swa arisiwa eka\nxivumbeko xin’wana na xin’wana.\nXiphemu xa 5\nA ku hambi na un’we la faneleke ku ku xanisiwa kumbe ku khomiwa hi\nndlela ya tihanyi kumbe ku khomiwa hi ndlela leyi chichaka xindzhuti\nkumbe nxupulo.\nXiphemu xa 6\nUn’wana na un’wana u na fanelo yo tekeriwa enhlokweni tanihi munhu\nkun’wana na kun’wana ehansi ka nawu.\nXiphemu xa 7\nVanhu hinkwavo va ringana ehansi ka nawu naswona va ni fanelo yo ringana\nyo sirheleriwa hi nawu ehandle ka xihlawuhlawu. Hinkwavo va ni fanelo yo\nsirheleriwa leswi ringaneke eka xihlawuhlawu xin’wana na xin’wana lexi\nkavanyetaka Xiboho lexi na le ka nhlohlotelo wun’wana na wun’wana lowu\nnga tisaka xihlawuhlawu xa muxaka lowu.\nXiphemu xa 8\nUn’wana na un’wana u na fanelo yo kuma xitshunxo eka huvo ya tiko leyi\nnga ni vuswikoti ehenhla ka timhaka leti onhaka tifanelo ta nkoka leti a\nnyikiweke tona hi vumbiwa kumbe nawu.\nXiphemu xa 9",
            "Image": "265c8cae32eae3559a154172fd6f0fbb"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "A ku na munhu la faneleke ku bohiwa mihulahula, ku pfaleriwa kumbe ku ya\nevuchavelahwahwa.\nXiphemu xa 10\nUn’wana na un’wana u na fanelo yo avanyisiwa leswi ringaneke hi tihuvo\nleti tiyimeleke naswona leto ka mboyamelotlhelo rin’we eka ku fikelela\ntifanelo ta yena ni leswi yena a bohekaka ku swi endla kumbe nadzu wihi\nna wihi wa vugevenga lowu a hehliwaka hawona.\nXiphemu xa 11\nMunhu un’wana na un’wana loyi a hehliwaka hi nandzu wo karhi u ni fanelo\nyo voniwa a nga ri na nandzu ku kala ku van a vumbhoni lebyi tiyisaka\nnandzu lowu mayelana ni nawu ehubyeni ya xitshungu laha na yena a ri ni\nmarito yo tisirhelela hawona.\nA ku na munhu la nga voniwaka nandzu lowu lavaka nxupulo hi ku languta\nmigingiriko yin’wana na yin’wana kumbe ku tluletiwa ko karhi loku nga\nhumelerisiki nandzu lowu lavaka nxupulo ehansi ka nawu wa tiko kumbe wa\nmisava, hi nkarhi lowu wu endliweke hawona. Nakambe a ku na nxupulo\nwun’wana lowu tikaka ku tlula xigwevo lexi a xi yelana ni nandzu wa kona\nhi nkarhi lowu nandzu lowu lavaka nxupulo wu vangiweke hawona.\nXiphemu xa 12\nA ku na munhu loyi a nga ta khomiwa hi ndlela yo kavanyeta xihundla xa\nyena, ndyangu , muti kumbe mimbulavurisano ya yena, hambi ku ri ku\nnyefula kumbe ku yeyisa xichavo ni xindzhuti xa yena. Un’wana na un’wana\nu ni fanelo yo sirheleriwa hi nawu eka ngheneleriwa kumbe ku hlaseriwa.\nXiphemu xa 13\nUn’wana na un’wana u ni fanelo ya ntshuxeko wa ku fambafamba ni ku\ntshama kumbe ku aka lomu a lavaka kona xikulu ku ri eka mindzilikano ya\ntiko rin’wana na rin’wana.\nUn’wana na un’wana u na fanelo yo siya tiko rin’wana na rin’wana, ku\nkatsa ni ra yena, ivi a ta tlhela a vuya etikweni ra yena.\nXiphemu xa 14\nUn’wana na un’wana u ni fanelo yo lava no tiphina hi vuchavelahwahwa eka\nmatiko man’wana loko a baleka ku xanisiwa.\nFanelo leyi a yi nge tirhi eka maxaniseko lama nga le rivaleni leswaku a\nhi ya milandzu ya swa tipolitiki kumbe migingiriko yin’wana leyi\nhambanaka ni swikongomelo na misinya ya maendlelo ya Nhlangano wa Matiko\nya Misava.\nXiphemu xa 15\nUn’wana na un’wana u na fanelo ya ku va ni vuakatiko.\nA ku na munhu loyi a nga ta arisiwa vuakatiko bya yena kumbe ku aleriwa\nku byi cinca.",
            "Image": "887ae4ff80656eb792db65a238894977"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Xiphemu xa 16\nVavanuna ni vavasati lava kuleke a va na xirhalanganyi xo tanihi hi\nrixaka, vuakatiko kumbe ripfumelo lexi nga va sivelaka, hisweswo va ni\nfanelo yo tekana ivi va tisungulela muti wa vona. Va ni tifanelo to\nringana to tekana, tifanelo exikarhi ka vukati ni ku hela ka byona.\nVukati byi ta ngheniwa ntsena hi vatekani lava tshunxekeke xikan’we ni\nlava tinyikeleke va ri lava a va swi languterile swo va nsati na nuna.\nNdyangu i xiphemu xa ntumbuluko xa muganga lexi nga ni vun’we naswona xi\nfanele ku sirheleriwa hi muganga xikan’we na tiko.\nXiphemu xa 17\nUn’wana na un’wana u na fanelo yo va na nhundzu a ri yexe kumbe a ri na\nvan’wana.\nA ku na munhu loyi a nga tsimbisiwaka ku va na nhundzu mihulahula.\nXiphemu xa 18\nUn’wana na un’wana u na fanelo ya ntshuxeko wa miehleketo, vutivi byo\nhlawula xa kahle ni xo biha na ripfumelo; fanelo leyi yi katsa ntshuxeko\nwo cinca vukhongeri kumbe ripfumelo, na ntshuxeko, laha a nga vaka a ri\nyexe kumbe na van’wana emugangeni na le ka xitshungu kumbe xihundleni,\nku vonakalisa ripfumelo kumbe vukhongeri bya yena eku dyondziseni, eku\nendleni, eku khongeleni ni le ku byi xiximeni kumbe ku byi lemuka.\nXiphemu 19\nUn’wana na un’wana u na fanelo ya ntshuxeko eka mavonelo ni\nmavulavulelo; fanelo leyi yi katsa ntshuxeko wo veka mavonelo ehandle ko\nkavanyetiwa na ku lava, ku amukela na ku hundzisa mahungu ni miehleketo\nhi ndlela yihi na yihi ya vuhangalasamahungu ehandle ka mindzilikano.\nXiphemu xa 20\nUn’wana na un’wana u na fanelo ya ntshuxeko wo hlengeletano no endla\nxinakulobye kumbe ku dyetana ni van’wana hi ku rhula.\nA kun a munhu loyi a nga ta sindzisiwa ku va xirho xa ntlawa wo karhi.\nXiphemu xa 21\nMunhu un’wana na un’wana u na fanelo yo nghenelela eka migingiriko ya\nhulumende ya tiko ra yena, hi xiviri kumbe hi ku hlawula vayimeleri hi\nndlela yo tshunxeka.\nUn’wana na un’wana u na fanelo yo fikelela mitirho ya xitshungu etikweni\nra yena.\nKu rhandza ka vanhu hi kona ku nga phuphu ya matimba ya mfumo; ku\nrhandza ka vona loku ku ta kombisiwa eka nhlawulo wa ntiyiso wa mikarhi\nleyi vekiweke lowu nga ta va wa mani na mani naswona wu ri na ndzingano\nwa mathomo laha munhu a hlawulaka a ri exihundleni kumbe hi tindlela\ntin’wana to ringana na tona to tshunxeka.",
            "Image": "a725d8a415266e12df74fb78b913f5f4"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Xiphemu xa 22\nUn’wana na un’wana tanihi xirho xa muganga, u na fanelo ya nsirhelelo wa\nmahanyelo naswona u fanerile hi swa ikhonomi, mahanyelo, tifanelo ta swa\nndhavuko leti bohaka eka xidlamela na nhluvuko wo tshunxeka wa vumunhu\nbya yena leswi a swi kumaka hi matshalatshala ya tiko ni ku dyetana ka\nmatiko ya le handle nakambe swi ri mayelana ni vandla ni swipfuno swa\ntiko rin’wana na rin’wana.\nXiphemu xa 23\nUn’wana na un’wana u na fanelo yo tirha, ya nhlawulo wo tshunxeka wa\nntirho, swiyimo swa ntirho leswi nga ni vululami leswi tsakisaka\nxikan’we ni nsirhelelo eka pfumaleko wa ntirho.\nUn’wana na un’wana ehandle ka xihlawuhlawu, u na fanelo yo kuma muholo\nwo ringana ni van’wana wa ntirho wo ringana.\nUn’wana na un’wana loyi a tirhaka u ni fanelo ya muholo lowu tsakisaka\nlowu endlaka leswaku yena ni ndyangu wa yena va hanya hi ndlela leyi nga\nni xindzhuti xa vumunhu, naswona wu tatiseriwa hi loko swi koteka hi\ntindlela tin’wana ta nsirhelelo wa swa mahanyelo.\nXiphemu xa 24\nUn’wana na un’wana u na fanelo yo wisa no hungasa, ku katsa ni nkarhi wo\ntwala lowu pimiweke wa ku tirha xikan’we ni masiku yo wisa lama\nhakeriwaka.\nXiphemu xa 25\nUn’wana na un’wana u na fanelo yo kuma mahanyelo yo enela lama nga ni\nrihanyu ra kahle ra yena ni ndyangu wa yena, leswi katsaka swiambalo,\nswakudya, vutshamo, vutshunguri bya kahle, na vukorhokeri bya mahanyelo\nbyo fanela na fanelo ya nsirhelelo loko wo tshuka a nga ha tirhi, ku\nvabya, ku lamala, ku loveriwa, ku dyuhala kumbe ku khosahala kumbe ku\npfumala swin’wana leswi pfunaka ku hanya eka swiyimo swin’wana leswi a\nnga kotiki ku swi lawula.\nVumanana na vun’wana byi fanele ku nyikiwa mpfuno no khomiwa kahle. Vana\nhinkwavo, lava tswaleriweke evukatini bya mucato kumbe ehandle ka byona,\nna vona va ta tiphina hi nsirhelelo wa swa mahanyelo wo fana ni wa\nvan’wana.\n[?]\nXiphemu xa 26\nUn’wana na un’wana u na fanelo ya dyondzo. Dyondzo yi ta va ya mahala,\nngopfungopfu eka tintangha ta le hansi ni le ta masungulo. Dyondzo ya le\nhansihansi yi ta sindzisiwa vanhu kunene. Dyondzo ya swa vutshila ni yo\nku dyondzela mitirho yi fanele ku kumeka naswona dyondzo ya le henhla\nkumbe ya tikholichi yi ta kumeka hi ku ringana eka hinkwavo ku karhi ku\nlangutiwa vuswikoti bya vona.\nDyondzo yi ta kongomisiwa eka nhluvuko lowu heleleke wa vumunhu na ku",
            "Image": "1c438e2b4419943ffdb4c5198680e4b8"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tiyisa nxiximo wa tifanelo ta ximunhu na mitshunxeko ya nkoka. Yi ta\ntlakuseta ku twisisa, ku amukelana, vunghana, exxikarhi ka matiko\nhinkwawo, tinxaka kumbe mitlawa ya vapfumeri, nakambe yi ta ndlandlamuxa\nmigingiriko ya Nhlangano wa Matiko ya Misava hi xikongomelo xo tisa ku\nrhula.\nVatswari va ni fanelo yo hlawula muxaka wa dyondzo leyi va lavaka\nleswaku yi nyikiwa vana va vona.\nXiphemu xa 27\nUn’wana na un’wana u na fanelo yo nghenelela hi ku tshunxeka eka vutomi\nbya ndhavuko wa muganga, ku tiphina hi vutshila kumbe mitlangu na ku\nphakelana na van’wana swa ndlandlamuko wa sayense ni mbuyelo wa swona.\nMunhu un’wana na un’wana u na fanelo yo sirhelela mitirho ya yena ya\nsayense, matsalwa kumbe vutshila, ku ri leyi a yi tsakelaka naswona a ri\nyena mutumbuluxi wa yona.\nXiphemu xa 28\nUn’wana na un’wana u na fanelo yo nghenelela eka swa mahanyelo ya\nmuganga ni swa matiko ya le handle laha tifanelo na mithsunxeko leswi\nsimekiweke eka Xiboho lexi swi nga ta kumeka swi karhi swi fikeleleka\nleswi heleleke.\nXiphemu xa 29\nUn’wana na un’wana u na ntirho wo karhi emugangeni laha vumunhu bya yena\nbyi kotaka ku hluvuka leswi hetisekeke xikan’we no va lebyo tshunxeka.\nEku tirhiseni ka tifanelo ni mitshunxeko ya yena, un’wana na un’wana u\nta lawuriwa hi swipimelo swo karhi leswi boxiweke hi nawu hi xikongomelo\nxo tekela enhlokweni na ku xixima tifanelo na mitshunxeko ya van’wana\nxikan’we no fikelela swilaveko swa vululami swa matikhomelo lamanene,\nntshamiseko wa xitshungu ni mahanyelo ya vanhu hi ku angarhela\nemugangeni wa mafumelo yo tshunxeka ya vanyingi.\n[?]\nXiphemu xa 30\nA ku na hambi na xin’we eka Xiboho lexi lexi nga hlamuseriwaka wonge xi\nvula kumbe ku kongoma eka tiko ro karhi, ntlawa kumbe munhu wo karhi ku\nnyika fanelo yo nghenelela eka migingiriko yin’wana na yin’wana kumbe ku\nendla nghingiriko wo karhi lowu nga ni xikongomelo xo mbundzuxa fanelo\nyin’wana na yin’wana na mitshunxeko leyi xaxametiweke eka xiboho lexi.",
            "Image": "9e45f6786d0ffe4760ca0a9d6bc82c24"
        }
    }
}
