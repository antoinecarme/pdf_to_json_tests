{
    "MetaData": {
        "Author": null,
        "Creation_Date": 1581471177,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "2e204a5d0b52214699e9b036ef4fc650",
            "Index": 0,
            "Label": "1",
            "Size": [
                595.0,
                842.0
            ],
            "Text": "Xiboho xa Tifanelo ta Ximunhu ta Hinkwavo\nManghenelo\nTanihileswi ku tekeriwaka enhlokweni xindzhuti xa ntumbuluko na tifanelo leti nga\nsusekiki eka munhu un’wana na un’wana leswi ku nga swona tshaku kumbe\nmasungulo ya ntshuxeko, vululami na ku rhula emisaveni,\nTanihileswi ku nga ni ku honisiwaka na ku nyadziwa ka tifanelo ta ximunhu leswi\ntiseke mitirho ya tihanyi leyi onheke miehleketo ya rixaka ra vanhu emikarhini leyi\nehansi ka misava, laha vanhu va faneleke ku tiphina hi ntshuxeko wo vulavula leswi\nva swi lavaka na ripfumelo leri va tihlawulelaka rona na ntshuxeko wo kala ku\nchavisetiwa ni wa swinavelo swi twarisiwile tanihi xinavelo lexikulukumba ngopfu eka\nxitshungu,\nTanihileswi swi nga swa nkoka loko munhu a nga heteleli a sindzisiwile hi xiyimo ku\nva a hlawula ku pfukela mfumo wa tihanyi na ntshikelelo, kambe tifanelo ta ximunhu\nti fanele ku sirheleriwa hi mfumo wa xinawu,\nTanihileswi swi nga swa nkoka ku tlakuseta nhluvuko wa vuxaka bya vunghana\nexikarhi ka matiko,\nTanihileswi vanhu va Nhlangano wa Matiko ya Misava va tiyisileke ntshembo wa\nwona eka tifanelo ta nkoka ta ximunhu eka Ntsombano (Charter), ni le ka xindzhuti\nna xidlamela xa munhu ni tifanelo to ringana ta vavasati ni vavanuna naswona va\ntinyiketile ku tlakuseta nhluvuko wa swa mahanyelo ni mahanyelo yo antswa eka\nntshuxeko lowukulu swonghasi,\nTanihileswi Matikoswirho va tiboheke ku fikelela, va ri eka ntirhisano na Nhlangano\nwa Matiko ya Misava, ntlakuseto wa nhlonipho kumbe nxiximo wa hinkwavo ni ku\ntekeriwa enhlokweni ka tifanelo ta ximunhu na mitshunxeko ya nkoka ya masungulo,\nTanihileswi ku twisisa ka mani na mani ka tifanelo leti na mitshunxeko ya nkoka ya\nmasungulo swi nga ni nkoka wukulu ku tlurisa leswaku ku tiboha loku ku fikeleleka,\nHikokwalaho ka sweswo, sweswi\nNhlengeletanonkulu\nYi paluxa\nXiboho xa Tifanelo ta Ximunhu ta Hinkwavo lexi\nTanihi xipimelo xa mani na mani lexi fikelelekaka xa vanhu hinkwavo na matiko\nhinkwawo, leswaku eku heteleleni munhu un’wana na un’wana na xirho xin’wana na\nxin’wana xa muganga, hi ku mandzela enhlokweni Xiboho lexi, xi ta ringeta hi ku\ndyondzisa na dyondzo ku tlakuseta nxiximo wa tifanelo leti na mitshunxeko na hi\nmaendlelo ya nga ni mbuyelo, etikweni ni le handle ka matiko hi xikongomelo xo\nfikelela ku tekeriwa enhlokweni no lemukiwa leswi hetisekeke, exikarhi ka\nMatikoswirho hi xiviri ni le xikarhi ka vanhu lava nga le hansi ka mfumo wa vona.\nXiphemu xa 1\nVanhu hinkwavo va tswariwa va tshunxekile naswona va ringanile eka tifanelo na\nxindzhuti. Va havaxerile miehleketo na tshiriti kumbe ku tiva xo biha ni xta kahle"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "79697b272c9352938193fc3ade05f216",
            "Index": 1,
            "Label": "2",
            "Size": [
                595.0,
                842.0
            ],
            "Text": "nakambe va fanele va kombana moya wa vukwavo.\nXiphemu xa 2\nUn’wana na un’wana u ni fanelo yo kuma tifanelo na mitshunxeko leswi boxiweke eka\nXiboho lexi, ehandle ka xihlawuhlawu xa muxaka wihi na wihi, ku va ku ri hi rixaka,\nmuhlovo, rimbewu, ririmi, ripfumelo, swa tipolitiki kumbe mavonelo man’ wana, swa\ntiko kumbe ntumbuluko wa mahanyelo, tinhundzu, ku tswariwa kumbe swiyimo\nswin’wana.\nTlhandlakambirhi, a ku na ku hlawula loku nga endliwaka mayelana ni swa mfumo wa\ntiko, swa vuavanyisi kumbe swa xiyimo xa matiko ya le handle kumbe muganga lowu\nmunhu a humaka eka wona, ku nga va ku ri leri tshunxekeke, na vutisthembi, leri nga\ntifumiki kumbe swirhalanganyi swin’wana swa vutifumi.\nXiphemu xa 3\nUn’wana na un’wana u na fanelo yo hanya, ntshuxeko na nsirhelelo wa vumunhu.\nXiphemu xa 4\nA ku na munhu la faneleke ku endliwa hlonga kumbe ku nghenisiwa evukhumbini,\nvukhumbi na ku xavisiwa ka mahlonga swa arisiwa eka xivumbeko xin’wana na\nxin’wana.\nXiphemu xa 5\nA ku hambi na un’we la faneleke ku ku xanisiwa kumbe ku khomiwa hi ndlela ya\ntihanyi kumbe ku khomiwa hi ndlela leyi chichaka xindzhuti kumbe nxupulo.\nXiphemu xa 6\nUn’wana na un’wana u na fanelo yo tekeriwa enhlokweni tanihi munhu kun’wana na\nkun’wana ehansi ka nawu.\nXiphemu xa 7\nVanhu hinkwavo va ringana ehansi ka nawu naswona va ni fanelo yo ringana yo\nsirheleriwa hi nawu ehandle ka xihlawuhlawu. Hinkwavo va ni fanelo yo sirheleriwa\nleswi ringaneke eka xihlawuhlawu xin’wana na xin’wana lexi kavanyetaka Xiboho lexi\nna le ka nhlohlotelo wun’wana na wun’wana lowu nga tisaka xihlawuhlawu xa\nmuxaka lowu.\nXiphemu xa 8\nUn’wana na un’wana u na fanelo yo kuma xitshunxo eka huvo ya tiko leyi nga ni\nvuswikoti ehenhla ka timhaka leti onhaka tifanelo ta nkoka leti a nyikiweke tona hi\nvumbiwa kumbe nawu.\nXiphemu xa 9\nA ku na munhu la faneleke ku bohiwa mihulahula, ku pfaleriwa kumbe ku ya\nevuchavelahwahwa.\nXiphemu xa 10\nUn’wana na un’wana u na fanelo yo avanyisiwa leswi ringaneke hi tihuvo leti"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "b87ebdfb865a6ca67f63b7e9b2242fd7",
            "Index": 2,
            "Label": "3",
            "Size": [
                595.0,
                842.0
            ],
            "Text": "tiyimeleke naswona leto ka mboyamelotlhelo rin’we eka ku fikelela tifanelo ta yena ni\nleswi yena a bohekaka ku swi endla kumbe nadzu wihi na wihi wa vugevenga lowu a\nhehliwaka hawona.\nXiphemu xa 11\nMunhu un’wana na un’wana loyi a hehliwaka hi nandzu wo karhi u ni fanelo yo\nvoniwa a nga ri na nandzu ku kala ku van a vumbhoni lebyi tiyisaka nandzu lowu\nmayelana ni nawu ehubyeni ya xitshungu laha na yena a ri ni marito yo tisirhelela\nhawona.\nA ku na munhu la nga voniwaka nandzu lowu lavaka nxupulo hi ku languta\nmigingiriko yin’wana na yin’wana kumbe ku tluletiwa ko karhi loku nga humelerisiki\nnandzu lowu lavaka nxupulo ehansi ka nawu wa tiko kumbe wa misava, hi nkarhi\nlowu wu endliweke hawona. Nakambe a ku na nxupulo wun’wana lowu tikaka ku tlula\nxigwevo lexi a xi yelana ni nandzu wa kona hi nkarhi lowu nandzu lowu lavaka\nnxupulo wu vangiweke hawona.\nXiphemu xa 12\nA ku na munhu loyi a nga ta khomiwa hi ndlela yo kavanyeta xihundla xa yena,\nndyangu , muti kumbe mimbulavurisano ya yena, hambi ku ri ku nyefula kumbe ku\nyeyisa xichavo ni xindzhuti xa yena. Un’wana na un’wana u ni fanelo yo sirheleriwa hi\nnawu eka ngheneleriwa kumbe ku hlaseriwa.\nXiphemu xa 13\nUn’wana na un’wana u ni fanelo ya ntshuxeko wa ku fambafamba ni ku tshama\nkumbe ku aka lomu a lavaka kona xikulu ku ri eka mindzilikano ya tiko rin’wana na\nrin’wana.\nUn’wana na un’wana u na fanelo yo siya tiko rin’wana na rin’wana, ku katsa ni ra\nyena, ivi a ta tlhela a vuya etikweni ra yena.\nXiphemu xa 14\nUn’wana na un’wana u ni fanelo yo lava no tiphina hi vuchavelahwahwa eka matiko\nman’wana loko a baleka ku xanisiwa.\nFanelo leyi a yi nge tirhi eka maxaniseko lama nga le rivaleni leswaku a hi ya\nmilandzu ya swa tipolitiki kumbe migingiriko yin’wana leyi hambanaka ni\nswikongomelo na misinya ya maendlelo ya Nhlangano wa Matiko ya Misava.\nXiphemu xa 15\nUn’wana na un’wana u na fanelo ya ku va ni vuakatiko.\nA ku na munhu loyi a nga ta arisiwa vuakatiko bya yena kumbe ku aleriwa ku byi\ncinca.\nXiphemu xa 16\nVavanuna ni vavasati lava kuleke a va na xirhalanganyi xo tanihi hi rixaka, vuakatiko\nkumbe ripfumelo lexi nga va sivelaka, hisweswo va ni fanelo yo tekana ivi va\ntisungulela muti wa vona. Va ni tifanelo to ringana to tekana, tifanelo exikarhi ka\nvukati ni ku hela ka byona."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3030e322cab276b47becc83064fa0dcf",
            "Index": 3,
            "Label": "4",
            "Size": [
                595.0,
                842.0
            ],
            "Text": "Vukati byi ta ngheniwa ntsena hi vatekani lava tshunxekeke xikan’we ni lava\ntinyikeleke va ri lava a va swi languterile swo va nsati na nuna.\nNdyangu i xiphemu xa ntumbuluko xa muganga lexi nga ni vun’we naswona xi fanele\nku sirheleriwa hi muganga xikan’we na tiko.\nXiphemu xa 17\nUn’wana na un’wana u na fanelo yo va na nhundzu a ri yexe kumbe a ri na van’wana.\nA ku na munhu loyi a nga tsimbisiwaka ku va na nhundzu mihulahula.\nXiphemu xa 18\nUn’wana na un’wana u na fanelo ya ntshuxeko wa miehleketo, vutivi byo hlawula xa\nkahle ni xo biha na ripfumelo; fanelo leyi yi katsa ntshuxeko wo cinca vukhongeri\nkumbe ripfumelo, na ntshuxeko, laha a nga vaka a ri yexe kumbe na van’wana\nemugangeni na le ka xitshungu kumbe xihundleni, ku vonakalisa ripfumelo kumbe\nvukhongeri bya yena eku dyondziseni, eku endleni, eku khongeleni ni le ku byi\nxiximeni kumbe ku byi lemuka.\nXiphemu 19\nUn’wana na un’wana u na fanelo ya ntshuxeko eka mavonelo ni mavulavulelo; fanelo\nleyi yi katsa ntshuxeko wo veka mavonelo ehandle ko kavanyetiwa na ku lava, ku\namukela na ku hundzisa mahungu ni miehleketo hi ndlela yihi na yihi ya\nvuhangalasamahungu ehandle ka mindzilikano.\nXiphemu xa 20\nUn’wana na un’wana u na fanelo ya ntshuxeko wo hlengeletano no endla xinakulobye\nkumbe ku dyetana ni van’wana hi ku rhula.\nA kun a munhu loyi a nga ta sindzisiwa ku va xirho xa ntlawa wo karhi.\nXiphemu xa 21\nMunhu un’wana na un’wana u na fanelo yo nghenelela eka migingiriko ya hulumende\nya tiko ra yena, hi xiviri kumbe hi ku hlawula vayimeleri hi ndlela yo tshunxeka.\nUn’wana na un’wana u na fanelo yo fikelela mitirho ya xitshungu etikweni ra yena.\nKu rhandza ka vanhu hi kona ku nga phuphu ya matimba ya mfumo; ku rhandza ka\nvona loku ku ta kombisiwa eka nhlawulo wa ntiyiso wa mikarhi leyi vekiweke lowu\nnga ta va wa mani na mani naswona wu ri na ndzingano wa mathomo laha munhu a\nhlawulaka a ri exihundleni kumbe hi tindlela tin’wana to ringana na tona to\ntshunxeka.\nXiphemu xa 22\nUn’wana na un’wana tanihi xirho xa muganga, u na fanelo ya nsirhelelo wa\nmahanyelo naswona u fanerile hi swa ikhonomi, mahanyelo, tifanelo ta swa ndhavuko\nleti bohaka eka xidlamela na nhluvuko wo tshunxeka wa vumunhu bya yena leswi a\nswi kumaka hi matshalatshala ya tiko ni ku dyetana ka matiko ya le handle nakambe\nswi ri mayelana ni vandla ni swipfuno swa tiko rin’wana na rin’wana.\nXiphemu xa 23"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "141eee38397cd3c5caa48afaf8dcfa96",
            "Index": 4,
            "Label": "5",
            "Size": [
                595.0,
                842.0
            ],
            "Text": "Un’wana na un’wana u na fanelo yo tirha, ya nhlawulo wo tshunxeka wa ntirho,\nswiyimo swa ntirho leswi nga ni vululami leswi tsakisaka xikan’we ni nsirhelelo eka\npfumaleko wa ntirho.\nUn’wana na un’wana ehandle ka xihlawuhlawu, u na fanelo yo kuma muholo wo\nringana ni van’wana wa ntirho wo ringana.\nUn’wana na un’wana loyi a tirhaka u ni fanelo ya muholo lowu tsakisaka lowu endlaka\nleswaku yena ni ndyangu wa yena va hanya hi ndlela leyi nga ni xindzhuti xa\nvumunhu, naswona wu tatiseriwa hi loko swi koteka hi tindlela tin’wana ta nsirhelelo\nwa swa mahanyelo.\nXiphemu xa 24\nUn’wana na un’wana u na fanelo yo wisa no hungasa, ku katsa ni nkarhi wo twala\nlowu pimiweke wa ku tirha xikan’we ni masiku yo wisa lama hakeriwaka.\nXiphemu xa 25\nUn’wana na un’wana u na fanelo yo kuma mahanyelo yo enela lama nga ni rihanyu ra\nkahle ra yena ni ndyangu wa yena, leswi katsaka swiambalo, swakudya, vutshamo,\nvutshunguri bya kahle, na vukorhokeri bya mahanyelo byo fanela na fanelo ya\nnsirhelelo loko wo tshuka a nga ha tirhi, ku vabya, ku lamala, ku loveriwa, ku dyuhala\nkumbe ku khosahala kumbe ku pfumala swin’wana leswi pfunaka ku hanya eka\nswiyimo swin’wana leswi a nga kotiki ku swi lawula.\nVumanana na vun’wana byi fanele ku nyikiwa mpfuno no khomiwa kahle. Vana\nhinkwavo, lava tswaleriweke evukatini bya mucato kumbe ehandle ka byona, na vona\nva ta tiphina hi nsirhelelo wa swa mahanyelo wo fana ni wa van’wana.\n[?]\nXiphemu xa 26\nUn’wana na un’wana u na fanelo ya dyondzo. Dyondzo yi ta va ya mahala,\nngopfungopfu eka tintangha ta le hansi ni le ta masungulo. Dyondzo ya le hansihansi\nyi ta sindzisiwa vanhu kunene. Dyondzo ya swa vutshila ni yo ku dyondzela mitirho yi\nfanele ku kumeka naswona dyondzo ya le henhla kumbe ya tikholichi yi ta kumeka hi\nku ringana eka hinkwavo ku karhi ku langutiwa vuswikoti bya vona.\nDyondzo yi ta kongomisiwa eka nhluvuko lowu heleleke wa vumunhu na ku tiyisa\nnxiximo wa tifanelo ta ximunhu na mitshunxeko ya nkoka. Yi ta tlakuseta ku twisisa,\nku amukelana, vunghana, exxikarhi ka matiko hinkwawo, tinxaka kumbe mitlawa ya\nvapfumeri, nakambe yi ta ndlandlamuxa migingiriko ya Nhlangano wa Matiko ya\nMisava hi xikongomelo xo tisa ku rhula.\nVatswari va ni fanelo yo hlawula muxaka wa dyondzo leyi va lavaka leswaku yi\nnyikiwa vana va vona.\nXiphemu xa 27\nUn’wana na un’wana u na fanelo yo nghenelela hi ku tshunxeka eka vutomi bya\nndhavuko wa muganga, ku tiphina hi vutshila kumbe mitlangu na ku phakelana na\nvan’wana swa ndlandlamuko wa sayense ni mbuyelo wa swona.\nMunhu un’wana na un’wana u na fanelo yo sirhelela mitirho ya yena ya sayense,"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "7176d168eee9cb3dae96ee908fd7728f",
            "Index": 5,
            "Label": "6",
            "Size": [
                595.0,
                842.0
            ],
            "Text": "matsalwa kumbe vutshila, ku ri leyi a yi tsakelaka naswona a ri yena mutumbuluxi wa\nyona.\nXiphemu xa 28\nUn’wana na un’wana u na fanelo yo nghenelela eka swa mahanyelo ya muganga ni\nswa matiko ya le handle laha tifanelo na mithsunxeko leswi simekiweke eka Xiboho\nlexi swi nga ta kumeka swi karhi swi fikeleleka leswi heleleke.\nXiphemu xa 29\nUn’wana na un’wana u na ntirho wo karhi emugangeni laha vumunhu bya yena byi\nkotaka ku hluvuka leswi hetisekeke xikan’we no va lebyo tshunxeka.\nEku tirhiseni ka tifanelo ni mitshunxeko ya yena, un’wana na un’wana u ta lawuriwa\nhi swipimelo swo karhi leswi boxiweke hi nawu hi xikongomelo xo tekela enhlokweni\nna ku xixima tifanelo na mitshunxeko ya van’wana xikan’we no fikelela swilaveko swa\nvululami swa matikhomelo lamanene, ntshamiseko wa xitshungu ni mahanyelo ya\nvanhu hi ku angarhela emugangeni wa mafumelo yo tshunxeka ya vanyingi.\n[?]\nXiphemu xa 30\nA ku na hambi na xin’we eka Xiboho lexi lexi nga hlamuseriwaka wonge xi vula\nkumbe ku kongoma eka tiko ro karhi, ntlawa kumbe munhu wo karhi ku nyika fanelo\nyo nghenelela eka migingiriko yin’wana na yin’wana kumbe ku endla nghingiriko wo\nkarhi lowu nga ni xikongomelo xo mbundzuxa fanelo yin’wana na yin’wana na\nmitshunxeko leyi xaxametiweke eka xiboho lexi."
        }
    }
}
