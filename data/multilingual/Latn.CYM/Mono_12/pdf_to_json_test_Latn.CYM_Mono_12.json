{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467674,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DATGANIAD CYFFREDINOL O HAWLIAU DYNOL\nRhagair\nGan mai cydnabod urddas cynhenid a hawliau cydradd a phriod holl aelodau\u2019r teulu dynol yw\nsylfaen rhyddid, cyfiawnder a heddwch yn y byd,\nGan i anwybyddu a dirmygu hawliau dynol arwain at weithredoedd barbaraidd a dreisiodd gydwybod\ndynolryw, a bod dyfodiad byd lle y gall pob unigolyn fwynhau rhyddid i siarad a chredu a\nrhyddid rhag ofn ac angau wedi ei gyhoeddi yn ddyhead uchaf y bobl gyffredin,\nGan fod yn rhaid amddiffyn hawliau dynol a rheolaeth cyfraith, os nad yw pob unigolyn dan orfod\nyn y pendraw i wrthryfela yn erbyn gormes a thrais,\nGan fod yn rhaid hyrwyddo cysylltiadau cyfeillgar rhwng Cenhedloedd,\nGan fod pobloedd y Cenhedloedd Unedig yn y Siarter wedi ail ddatgan ffydd mewn hawliau\nsylfaenol yr unigolyn, mewn urddas a gwerth y person dynol ac mewn hawliau cydradd\ngwr a gwragedd, ac wedi penderfynu hyrwyddo cynnydd cymdeithasol a safonau byw gwell mewn\nrhyddid helaethach,\nGan fod y Gwladwriaethau sy\u2019n Aelodau wedi ymrwymo, mewn cydweithrediad \u00e2\u2019r Cenhedloedd Unedig,\ni sicrhau hyrwyddo parch cyffredinol i hawliau dynol a\u2019r rhyddfreintiau sylfaenol, a\u2019u cadw,\nGan fod deall yr hawliau a\u2019r rhyddfreintiau hyn gan bawb o\u2019r pwys mwyaf i lwyr sylweddoli\u2019r\nymrwymiad hwn,\nFelly, y mae\u2019r\nCynulliad Cyffredinol\nyn awr yn cyhoeddi\u2019r\nDatganiad Cyffredinol hwn o Hawliau Dynol\nyn ddelfryd cyffredin i\u2019r holl bobloedd a\u2019r holl genhedloedd ymgyrraedd ato, fel y bo i bob\nperson ac i bob offeryn cymdeithasol, gan ddal y Datganiad hwn mewn cof yn wastad, ymdrechu\ntrwy ddysgu a hyfforddi i sicrhau parch i\u2019r hawliau a\u2019r rhyddfreintiau hyn, a thrwy ffyrdd\nblaengar, cenedlaethol a chydgenedlaethol, i sicrhau eu cydnabod a\u2019u cadw yn gyffredinol ac yn\neffeithiol, ymysg pobloedd y Gwladwriaethau sy\u2019n Aelodau eu hunain yn ogystal ag ymysg pobloedd\ny tiriogaethau sydd dan eu rheolaeth.\nErthygl 1\nGenir pawb yn rhydd ac yn gydradd \u00e2\u2019i gilydd mewn urddas a hawliau. Fe\u2019u cynysgaeddir \u00e2 rheswm\na chydwybod, a dylai pawb ymddwyn y naill at y llall mewn ysbryd cymodlon.\nErthygl 2\nY mae gan bawb hawl i\u2019r holl hawliau a\u2019r rhyddfreintiau a nodir yn y Datganiad hwn, heb unrhyw\nwahaniaeth o gwbl, yn arbennig unrhyw wahaniaeth hil, lliw, rhyw, iaith, crefydd, barn\nboliticaidd neu unrhyw farn arall, tarddiad cenedlaethol neu gymdeithasol, eiddo, geni neu\nsafle arall.\nYmhellach, ni ddylid gwahaniaethu ar sail safle politicaidd, gyfreithiol na chydwladol unrhyw\nwlad neu diriogaeth y mae pawb yn perthyn iddi, p\u2019un ai yw honno\u2019n annibynnol, dan nawdd, heb\nhunanlywodraeth, neu dan unrhyw gyfyngiad arall ar ei sofraniaeth.\nErthygl 3\nY mae gan bawb hawl i fywyd, rhyddid a diogelwch.\nErthygl 4\nNi ddylid dal neb yn gaethwas nac mewn caethiwed; dylid gwahardd caethwasiaeth a\u2019r fasnach\ngaethweision ym mhob un o\u2019u hagweddau.\nErthygl 5\nNi ddylid poenydio neb, na thrin na chosbi neb yn greulon, annynol na\u2019n ddiraddiol.\nErthygl 6\nY mae gan bawb hawl i gael cydnabyddiaeth ym mhobman fel person yng ngydd y gyfraith.",
            "Image": "5a3a1681e50ae72c7022a2f30fc6275e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Erthygl 7\nY mae pawb yn gydradd yng ngolwg y gyfraith gyda\u2019r hawl yn ddiwah\u00e2n i\u2019r un amddiffyniad gan y\ngyfraith. Y mae gan bawb hawl i\u2019r un amddiffyniad yn erbyn unrhyw wahaniaethu sy\u2019n groes i\u2019r\ndatganiad hwn neu unrhyw anogaeth i wahaniaethu.\nErthygl 8\nY mae gan bawb hawl i ymwared effeithiol gan y llysoedd cenedlaethol cymwys rhag gweithredoedd\nsy\u2019n troseddu\u2019r hawliau sylfaenol a roddwyd iddynt gan y cyfansoddiad neu gan y gyfraith.\nErthygl 9\nNi ddylai neb gael eu dwyn i ddalfa, na\u2019u caethiwo na\u2019u halltudio yn fympwyol.\nErthygl 10\nY mae gan bawb hawl, mewn cydraddoldeb llawn, i gael gwrandawiad teg a chyhoeddus gan lys\nannibynnol a diduedd, wrth benderfynu eu hawliau a\u2019u rhwymedigaethau ac unrhyw gyhuddiad\ntroseddol yn eu herbyn.\nErthygl 11\nY mae gan bawb a gyhuddir o drosedd gosbadwy hawl i gael eu hystyried yn ddieuog tan y profir\nhwynt yn euog yn \u00f4l y gyfraith mewn prawf cyhoeddus lle y byddant wedi cael pob gwarant\nangenrheidiol at eu hamddiffyniad.\nNi ddylid dyfarnu neb yn euog o drosedd gosbadwy oherwydd unrhyw weithred neu wall nad oedd yn\ndrosedd, yn \u00f4l cyfraith genedlaethol neu ryngwladol, pan gyflawnwyd hi. Ni ddylid ychwaith osod\ncosb drymach na\u2019r un a oedd yn gymwys ar yr adeg y cyflawnwyd y drosedd gosbadwy.\nErthygl 12\nNi ddylid ymyrryd yn fympwyol \u00e2 bywyd preifat neb, na\u2019u teulu, na\u2019u cartref, na\u2019u gohebiaeth,\nnac ymosod ar eu hanrhydedd na\u2019u henw da. Y mae gan bawb hawl i amddiffyniad gan y gyfraith\nrhag y fath ymyrraeth ac ymosod.\nErthygl 13\nY mae gan bawb hawl i symud fel y mynnant ac i breswylio lle y mynnant o fewn terfynau\u2019r\nWladwriaeth.\nY mae gan bawb hawl i adael unrhyw wlad, gan gynnwys eu gwlad eu hunain, a hawl i ddychwelyd\niddi.\nErthygl 14\nY mae gan bawb hawl i geisio ac i gael mewn gwledydd eraill noddfa rhag erledigaeth.\nNi ellir hawlio hyn mewn achosion o erledigaeth sy\u2019n gwir ddilyn troseddau anwleidyddol neu\nweithredoedd croes i amcanion ac egwyddorion y Cenhedloedd Unedig.\nErthygl 15\nY mae gan bawb hawl i genedligrwydd.\nNi ddylid amddifadu neb yn fympwyol o\u2019u cenedligrwydd na gwrthod iddynt yr hawl i newid eu\ncenedligrwydd.\nErthygl 16\nY mae gan bawb mewn oed, yn wryw a benyw, heb unrhyw gyfyngiadau o ran hil, cenedligrwydd na\nchrefydd, hawl i briodi a sefydlu teulu. Y mae ganddynt hefyd hawliau cyfartal yngln \u00e2\nphriodas, yn ystod priodas ac wrth ei diddymu.\nNi ddylid priodi ond o lwyr fodd y ddau sy\u2019n golygu gwneud hynny.\nY teulu yw uned naturiol a sylfaenol cymdeithas a chanddo\u2019r hawl i amddiffyniad gan gymdeithas\na\u2019r Wladwriaeth.\nErthygl 17\nY mae gan bawb hawl i feddu eiddo unigol yn ogystal \u00e2 chydag eraill.\nNi ddylid amddifadu neb o\u2019u heiddo yn fympwyol.",
            "Image": "a4f15b43a60f1f0d6238758d59aeb404"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Erthygl 18\nY mae gan bawb hawl i ryddid meddwl, cydwybod a chrefydd; fe gynnwys hyn ryddid iddynt newid eu\ncrefydd neu eu cred, a rhyddid hefyd, naill ai ar eu pen eu hunain neu gydag eraill, yn\ngyhoeddus neu\u2019n breifat, i amlygu eu crefydd neu ei gred trwy addysgu, arddel, addoli a chadw\ndefodau.\nErthygl 19\nY mae gan bawb ryddid barn a mynegiant; fe gynnwys hyn yr hawl i ryddid barn, heb ymyrraeth gan\nneb, a rhyddid i geisio, derbyn a chyfrannu gwybodaeth a syniadau trwy unrhyw gyfryngau, heb\nystyried ffiniau gwlad.\nErthygl 20\nY mae gan bawb hawl i ryddid ymgynnull a chymdeithasu heddychlon.\nNi ellir gorfodi neb i berthyn i unrhyw gymdeithas.\nErthygl 21\nY mae gan bawb hawl i gymryd rhan yn llywodraeth eu gwlad, yn uniongyrchol neu drwy\ngynrychiolwyr wedi eu dewis yn agored.\nY mae gan bawb hawl gyfartal i wasanaeth cyhoeddus yn eu gwlad.\nEwyllys y bobl fydd sail awdurdod llywodraeth; mynegir yr ewyllys hon drwy etholiadau dilys o\nbryd i\u2019w gilydd, drwy bleidleisio cyffredinol a chyfartal, a thrwy bleidlais ddirgel neu ddull\npleidleisio rhydd tebyg.\nErthygl 22\nY mae gan bawb, fel aelod o gymdeithas, hawl i ddiogelwch cymdeithasol, i allu mwynhau hawliau\neconomaidd, cymdeithasol a diwylliannol sy\u2019n anhepgorol i\u2019w hurddas ac i ddatblygiad rhydd eu\npersonoliaeth, trwy ymdrech genedlaethol a chydweithrediad rhyngwladol ac yn unol \u00e2\nthrefniadaeth ac adnoddau pob Gwladwriaeth.\nErthygl 23\nY mae gan bawb hawl i waith, i ddewis eu gyrfa yn rhydd, i amodau gwaith cyfiawn a boddhaol, ac\ni amddiffyniad rhag diweithdra.\nY mae gan bawb, yn ddiwah\u00e2n, hawl i d\u00e2l cyfartal am waith cyfartal.\nY mae gan bawb sy\u2019n gweithio hawl i d\u00e2l teg a boddhaol gan sicrhau iddo\u2019u hunain ac i\u2019w teulu\nfodolaeth deilwng o urddas dynol, ac ychwanegu at hynny, os bydd rhaid, drwy ffyrdd eraill o\nnawdd cymdeithasol.\nY mae gan bawb hawl i ffurfio undebau llafur ac i ymuno \u00e2 hwy i amddiffyn eu buddiannau.\nErthygl 24\nY mae gan bawb hawl i orffwys a hamdden gan gynnwys cyfyngiad rhesymol ar oriau gwaith, ac i\nwyliau cyfnodol gyda th\u00e2l.\nErthygl 25\nY mae gan bawb hawl i safon byw digonol i\u2019w hiechyd a\u2019u ffyniant eu hunain a\u2019u teulu, gan\ngynnwys bwyd, dillad, annedd a gofal meddygol ac i wasanaethau cymdeithasol angenrheidiol; a\nhawl i sicrwydd cynhaliaeth os digwydd diweithdra, afiechyd, anabledd, gweddwdod, henaint neu\nunrhyw fethiant bywoliaeth arall pan fo\u2019r amgylchiadau tu hwnt i\u2019w rheolaeth.\nY mae gan famolaeth a phlentyndod hawl i ofal a chymorth arbennig. Dylai pob plentyn, p\u2019un ai\nwedi eu geni o fewn neu du allan i briodas, fwynhau\u2019r un diogelwch cymdeithasol.\nErthygl 26\nY mae gan bawb hawl i addysg. Dylai addysg fod yn rhydd, o leiaf addysg elfennol a sylfaenol.\nDylai addysg elfennol fod yn orfodol. Dylid gwneud addysg dechnegol a phroffesiynol yn agored i\nbawb, a dylai fod mynediad llawn a chydradd i bawb i addysg uwchradd ar sail teilyngdod.\nDylai addysg amcanu datblygu personoliaeth llawn yr unigolyn a chryfhau parch i hawliau dynol\na\u2019r rhyddfreintiau sylfaenol. Dylai hyrwyddo dealltwriaeth, goddefgarwch a chyfeillgarwch ymysg\nyr holl genhedloedd ac ymysg grwpiau hiliol neu grefyddol, a dylai hefyd hyrwyddo gwaith y\nCenhedloedd Unedig dros heddwch.",
            "Image": "eb79330d019d032fe8abb9c7247739d4"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Gan rieni y mae\u2019r hawl cyntaf i ddewis y math o addysg a roddir i\u2019w plant.\nErthygl 27\nY mae gan bawb yr hawl i gymryd rhan ym mywyd diwylliannol eu cymdeithas, i fwynhau\u2019r\ncelfyddydau ac i gyfranogi o gynnydd gwyddonol a\u2019i fuddiannau.\nY mae gan bawb yr hawl i fynnu diogelwch i\u2019r buddiannau moesol a materol sy\u2019n deillio o unrhyw\ngynnyrch gwyddonol, llenyddol neu artistig y maent yn awdur iddo.\nErthygl 28\nY mae gan bawb hawl i drefn gymdeithasol a rhyngwladol lle y gellir llawn sylweddoli\u2019r hawliau\na\u2019r rhyddfreintiau a nodir yn y Datganiad hwn.\nErthygl 29\nY mae gan bawb eu dyletswyddau i gymdeithas, lle yn unig y mae datblygiad rhydd a llawn eu\npersonoliaeth yn bosibl.\nNi ddylid cyfyngu ar neb, wrth iddynt arfer eu hawliau a\u2019u rhyddfreintiau, ond pan bennir hynny\ngan gyfraith gyda\u2019r unig amcan o sicrhau cydnabod a pharchu hawliau a rhyddfreintiau pobl\neraill, ac i gyfarfod \u00e2 gofynion cyfiawn moesoldeb, trefn gyhoeddus a ffyniant cyffredinol mewn\ncymdeithas ddemocrataidd.\nNi ellir arfer yr hawliau a\u2019r rhyddfreintiau hyn mewn unrhyw achos yn groes i amcanion ac\negwyddorion y Cenhedloedd Unedig.\nErthygl 30\nNi ellir dehongli dim yn y Datganiad hwn i olygu bod gan Wladwriaeth, grp neu berson unrhyw\nhawl i ymroddi i unrhyw weithgarwch neu i gyflawni unrhyw weithred gyda\u2019r bwriad o ddistrywio\nunrhyw un o\u2019r hawliau a\u2019r rhyddfreintiau a nodir yma.",
            "Image": "8bbc540d3d7cf7718cc5083e3a1b2db7"
        }
    }
}
