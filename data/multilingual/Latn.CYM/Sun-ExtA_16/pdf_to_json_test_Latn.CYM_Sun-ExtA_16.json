{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467784,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "DATGANIAD CYFFREDINOL O HAWLIAU DYNOL\nRhagair\nGan mai cydnabod urddas cynhenid a hawliau cydradd a phriod holl aelodau\u2019r teulu dynol\nyw sylfaen rhyddid, cyfiawnder a heddwch yn y byd,\nGan i anwybyddu a dirmygu hawliau dynol arwain at weithredoedd barbaraidd a dreisiodd\ngydwybod dynolryw, a bod dyfodiad byd lle y gall pob unigolyn fwynhau rhyddid i siarad\na chredu a rhyddid rhag ofn ac angau wedi ei gyhoeddi yn ddyhead uchaf y bobl\ngyffredin,\nGan fod yn rhaid amddiffyn hawliau dynol a rheolaeth cyfraith, os nad yw pob unigolyn\ndan orfod yn y pendraw i wrthryfela yn erbyn gormes a thrais,\nGan fod yn rhaid hyrwyddo cysylltiadau cyfeillgar rhwng Cenhedloedd,\nGan fod pobloedd y Cenhedloedd Unedig yn y Siarter wedi ail ddatgan ffydd mewn hawliau\nsylfaenol yr unigolyn, mewn urddas a gwerth y person dynol ac mewn hawliau cydradd\ngwr a gwragedd, ac wedi penderfynu hyrwyddo cynnydd cymdeithasol a safonau byw gwell\nmewn rhyddid helaethach,\nGan fod y Gwladwriaethau sy\u2019n Aelodau wedi ymrwymo, mewn cydweithrediad \u00e2\u2019r\nCenhedloedd Unedig, i sicrhau hyrwyddo parch cyffredinol i hawliau dynol a\u2019r\nrhyddfreintiau sylfaenol, a\u2019u cadw,\nGan fod deall yr hawliau a\u2019r rhyddfreintiau hyn gan bawb o\u2019r pwys mwyaf i lwyr\nsylweddoli\u2019r ymrwymiad hwn,\nFelly, y mae\u2019r\nCynulliad Cyffredinol\nyn awr yn cyhoeddi\u2019r\nDatganiad Cyffredinol hwn o Hawliau Dynol\nyn ddelfryd cyffredin i\u2019r holl bobloedd a\u2019r holl genhedloedd ymgyrraedd ato, fel y bo\ni bob person ac i bob offeryn cymdeithasol, gan ddal y Datganiad hwn mewn cof yn\nwastad, ymdrechu trwy ddysgu a hyfforddi i sicrhau parch i\u2019r hawliau a\u2019r\nrhyddfreintiau hyn, a thrwy ffyrdd blaengar, cenedlaethol a chydgenedlaethol, i sicrhau\neu cydnabod a\u2019u cadw yn gyffredinol ac yn effeithiol, ymysg pobloedd y Gwladwriaethau\nsy\u2019n Aelodau eu hunain yn ogystal ag ymysg pobloedd y tiriogaethau sydd dan eu\nrheolaeth.\nErthygl 1\nGenir pawb yn rhydd ac yn gydradd \u00e2\u2019i gilydd mewn urddas a hawliau. Fe\u2019u cynysgaeddir\n\u00e2 rheswm a chydwybod, a dylai pawb ymddwyn y naill at y llall mewn ysbryd cymodlon.\nErthygl 2\nY mae gan bawb hawl i\u2019r holl hawliau a\u2019r rhyddfreintiau a nodir yn y Datganiad hwn,\nheb unrhyw wahaniaeth o gwbl, yn arbennig unrhyw wahaniaeth hil, lliw, rhyw, iaith,\ncrefydd, barn boliticaidd neu unrhyw farn arall, tarddiad cenedlaethol neu",
            "Image": "8d7e7d2a273a70c3a53476af3fe6071d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "gymdeithasol, eiddo, geni neu safle arall.\nYmhellach, ni ddylid gwahaniaethu ar sail safle politicaidd, gyfreithiol na chydwladol\nunrhyw wlad neu diriogaeth y mae pawb yn perthyn iddi, p\u2019un ai yw honno\u2019n annibynnol,\ndan nawdd, heb hunanlywodraeth, neu dan unrhyw gyfyngiad arall ar ei sofraniaeth.\nErthygl 3\nY mae gan bawb hawl i fywyd, rhyddid a diogelwch.\nErthygl 4\nNi ddylid dal neb yn gaethwas nac mewn caethiwed; dylid gwahardd caethwasiaeth a\u2019r\nfasnach gaethweision ym mhob un o\u2019u hagweddau.\nErthygl 5\nNi ddylid poenydio neb, na thrin na chosbi neb yn greulon, annynol na\u2019n ddiraddiol.\nErthygl 6\nY mae gan bawb hawl i gael cydnabyddiaeth ym mhobman fel person yng ngydd y gyfraith.\nErthygl 7\nY mae pawb yn gydradd yng ngolwg y gyfraith gyda\u2019r hawl yn ddiwah\u00e2n i\u2019r un\namddiffyniad gan y gyfraith. Y mae gan bawb hawl i\u2019r un amddiffyniad yn erbyn unrhyw\nwahaniaethu sy\u2019n groes i\u2019r datganiad hwn neu unrhyw anogaeth i wahaniaethu.\nErthygl 8\nY mae gan bawb hawl i ymwared effeithiol gan y llysoedd cenedlaethol cymwys rhag\ngweithredoedd sy\u2019n troseddu\u2019r hawliau sylfaenol a roddwyd iddynt gan y cyfansoddiad\nneu gan y gyfraith.\nErthygl 9\nNi ddylai neb gael eu dwyn i ddalfa, na\u2019u caethiwo na\u2019u halltudio yn fympwyol.\nErthygl 10\nY mae gan bawb hawl, mewn cydraddoldeb llawn, i gael gwrandawiad teg a chyhoeddus gan\nlys annibynnol a diduedd, wrth benderfynu eu hawliau a\u2019u rhwymedigaethau ac unrhyw\ngyhuddiad troseddol yn eu herbyn.\nErthygl 11\nY mae gan bawb a gyhuddir o drosedd gosbadwy hawl i gael eu hystyried yn ddieuog tan y\nprofir hwynt yn euog yn \u00f4l y gyfraith mewn prawf cyhoeddus lle y byddant wedi cael pob\ngwarant angenrheidiol at eu hamddiffyniad.\nNi ddylid dyfarnu neb yn euog o drosedd gosbadwy oherwydd unrhyw weithred neu wall nad\noedd yn drosedd, yn \u00f4l cyfraith genedlaethol neu ryngwladol, pan gyflawnwyd hi. Ni\nddylid ychwaith osod cosb drymach na\u2019r un a oedd yn gymwys ar yr adeg y cyflawnwyd y\ndrosedd gosbadwy.\nErthygl 12",
            "Image": "f7019206cf8a270c781d953ad05202b1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ni ddylid ymyrryd yn fympwyol \u00e2 bywyd preifat neb, na\u2019u teulu, na\u2019u cartref, na\u2019u\ngohebiaeth, nac ymosod ar eu hanrhydedd na\u2019u henw da. Y mae gan bawb hawl i\namddiffyniad gan y gyfraith rhag y fath ymyrraeth ac ymosod.\nErthygl 13\nY mae gan bawb hawl i symud fel y mynnant ac i breswylio lle y mynnant o fewn\nterfynau\u2019r Wladwriaeth.\nY mae gan bawb hawl i adael unrhyw wlad, gan gynnwys eu gwlad eu hunain, a hawl i\nddychwelyd iddi.\nErthygl 14\nY mae gan bawb hawl i geisio ac i gael mewn gwledydd eraill noddfa rhag erledigaeth.\nNi ellir hawlio hyn mewn achosion o erledigaeth sy\u2019n gwir ddilyn troseddau\nanwleidyddol neu weithredoedd croes i amcanion ac egwyddorion y Cenhedloedd Unedig.\nErthygl 15\nY mae gan bawb hawl i genedligrwydd.\nNi ddylid amddifadu neb yn fympwyol o\u2019u cenedligrwydd na gwrthod iddynt yr hawl i\nnewid eu cenedligrwydd.\nErthygl 16\nY mae gan bawb mewn oed, yn wryw a benyw, heb unrhyw gyfyngiadau o ran hil,\ncenedligrwydd na chrefydd, hawl i briodi a sefydlu teulu. Y mae ganddynt hefyd hawliau\ncyfartal yngln \u00e2 phriodas, yn ystod priodas ac wrth ei diddymu.\nNi ddylid priodi ond o lwyr fodd y ddau sy\u2019n golygu gwneud hynny.\nY teulu yw uned naturiol a sylfaenol cymdeithas a chanddo\u2019r hawl i amddiffyniad gan\ngymdeithas a\u2019r Wladwriaeth.\nErthygl 17\nY mae gan bawb hawl i feddu eiddo unigol yn ogystal \u00e2 chydag eraill.\nNi ddylid amddifadu neb o\u2019u heiddo yn fympwyol.\nErthygl 18\nY mae gan bawb hawl i ryddid meddwl, cydwybod a chrefydd; fe gynnwys hyn ryddid iddynt\nnewid eu crefydd neu eu cred, a rhyddid hefyd, naill ai ar eu pen eu hunain neu gydag\neraill, yn gyhoeddus neu\u2019n breifat, i amlygu eu crefydd neu ei gred trwy addysgu,\narddel, addoli a chadw defodau.\nErthygl 19\nY mae gan bawb ryddid barn a mynegiant; fe gynnwys hyn yr hawl i ryddid barn, heb\nymyrraeth gan neb, a rhyddid i geisio, derbyn a chyfrannu gwybodaeth a syniadau trwy\nunrhyw gyfryngau, heb ystyried ffiniau gwlad.\nErthygl 20",
            "Image": "1a1aaf516b4208502b7bb1fa330cd62a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Y mae gan bawb hawl i ryddid ymgynnull a chymdeithasu heddychlon.\nNi ellir gorfodi neb i berthyn i unrhyw gymdeithas.\nErthygl 21\nY mae gan bawb hawl i gymryd rhan yn llywodraeth eu gwlad, yn uniongyrchol neu drwy\ngynrychiolwyr wedi eu dewis yn agored.\nY mae gan bawb hawl gyfartal i wasanaeth cyhoeddus yn eu gwlad.\nEwyllys y bobl fydd sail awdurdod llywodraeth; mynegir yr ewyllys hon drwy etholiadau\ndilys o bryd i\u2019w gilydd, drwy bleidleisio cyffredinol a chyfartal, a thrwy bleidlais\nddirgel neu ddull pleidleisio rhydd tebyg.\nErthygl 22\nY mae gan bawb, fel aelod o gymdeithas, hawl i ddiogelwch cymdeithasol, i allu mwynhau\nhawliau economaidd, cymdeithasol a diwylliannol sy\u2019n anhepgorol i\u2019w hurddas ac i\nddatblygiad rhydd eu personoliaeth, trwy ymdrech genedlaethol a chydweithrediad\nrhyngwladol ac yn unol \u00e2 threfniadaeth ac adnoddau pob Gwladwriaeth.\nErthygl 23\nY mae gan bawb hawl i waith, i ddewis eu gyrfa yn rhydd, i amodau gwaith cyfiawn a\nboddhaol, ac i amddiffyniad rhag diweithdra.\nY mae gan bawb, yn ddiwah\u00e2n, hawl i d\u00e2l cyfartal am waith cyfartal.\nY mae gan bawb sy\u2019n gweithio hawl i d\u00e2l teg a boddhaol gan sicrhau iddo\u2019u hunain ac\ni\u2019w teulu fodolaeth deilwng o urddas dynol, ac ychwanegu at hynny, os bydd rhaid, drwy\nffyrdd eraill o nawdd cymdeithasol.\nY mae gan bawb hawl i ffurfio undebau llafur ac i ymuno \u00e2 hwy i amddiffyn eu\nbuddiannau.\nErthygl 24\nY mae gan bawb hawl i orffwys a hamdden gan gynnwys cyfyngiad rhesymol ar oriau gwaith,\nac i wyliau cyfnodol gyda th\u00e2l.\nErthygl 25\nY mae gan bawb hawl i safon byw digonol i\u2019w hiechyd a\u2019u ffyniant eu hunain a\u2019u\nteulu, gan gynnwys bwyd, dillad, annedd a gofal meddygol ac i wasanaethau cymdeithasol\nangenrheidiol; a hawl i sicrwydd cynhaliaeth os digwydd diweithdra, afiechyd, anabledd,\ngweddwdod, henaint neu unrhyw fethiant bywoliaeth arall pan fo\u2019r amgylchiadau tu hwnt\ni\u2019w rheolaeth.\nY mae gan famolaeth a phlentyndod hawl i ofal a chymorth arbennig. Dylai pob plentyn,\np\u2019un ai wedi eu geni o fewn neu du allan i briodas, fwynhau\u2019r un diogelwch\ncymdeithasol.\nErthygl 26\nY mae gan bawb hawl i addysg. Dylai addysg fod yn rhydd, o leiaf addysg elfennol a\nsylfaenol. Dylai addysg elfennol fod yn orfodol. Dylid gwneud addysg dechnegol a",
            "Image": "ad93760228917d7bdbc9f32bf1d36b47"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "phroffesiynol yn agored i bawb, a dylai fod mynediad llawn a chydradd i bawb i addysg\nuwchradd ar sail teilyngdod.\nDylai addysg amcanu datblygu personoliaeth llawn yr unigolyn a chryfhau parch i hawliau\ndynol a\u2019r rhyddfreintiau sylfaenol. Dylai hyrwyddo dealltwriaeth, goddefgarwch a\nchyfeillgarwch ymysg yr holl genhedloedd ac ymysg grwpiau hiliol neu grefyddol, a dylai\nhefyd hyrwyddo gwaith y Cenhedloedd Unedig dros heddwch.\nGan rieni y mae\u2019r hawl cyntaf i ddewis y math o addysg a roddir i\u2019w plant.\nErthygl 27\nY mae gan bawb yr hawl i gymryd rhan ym mywyd diwylliannol eu cymdeithas, i fwynhau\u2019r\ncelfyddydau ac i gyfranogi o gynnydd gwyddonol a\u2019i fuddiannau.\nY mae gan bawb yr hawl i fynnu diogelwch i\u2019r buddiannau moesol a materol sy\u2019n deillio\no unrhyw gynnyrch gwyddonol, llenyddol neu artistig y maent yn awdur iddo.\nErthygl 28\nY mae gan bawb hawl i drefn gymdeithasol a rhyngwladol lle y gellir llawn sylweddoli\u2019r\nhawliau a\u2019r rhyddfreintiau a nodir yn y Datganiad hwn.\nErthygl 29\nY mae gan bawb eu dyletswyddau i gymdeithas, lle yn unig y mae datblygiad rhydd a llawn\neu personoliaeth yn bosibl.\nNi ddylid cyfyngu ar neb, wrth iddynt arfer eu hawliau a\u2019u rhyddfreintiau, ond pan\nbennir hynny gan gyfraith gyda\u2019r unig amcan o sicrhau cydnabod a pharchu hawliau a\nrhyddfreintiau pobl eraill, ac i gyfarfod \u00e2 gofynion cyfiawn moesoldeb, trefn gyhoeddus\na ffyniant cyffredinol mewn cymdeithas ddemocrataidd.\nNi ellir arfer yr hawliau a\u2019r rhyddfreintiau hyn mewn unrhyw achos yn groes i amcanion\nac egwyddorion y Cenhedloedd Unedig.\nErthygl 30\nNi ellir dehongli dim yn y Datganiad hwn i olygu bod gan Wladwriaeth, grp neu berson\nunrhyw hawl i ymroddi i unrhyw weithgarwch neu i gyflawni unrhyw weithred gyda\u2019r\nbwriad o ddistrywio unrhyw un o\u2019r hawliau a\u2019r rhyddfreintiau a nodir yma.",
            "Image": "66fb0dec173a1a5a9d7ec9865960ec02"
        }
    }
}
