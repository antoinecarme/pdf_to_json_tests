{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467741,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "DATGANIAD CYFFREDINOL O HAWLIAU DYNOL\nRhagair\nGan mai cydnabod urddas cynhenid a hawliau cydradd a phriod holl aelodau\u2019r teulu\ndynol yw sylfaen rhyddid, cyfiawnder a heddwch yn y byd,\nGan i anwybyddu a dirmygu hawliau dynol arwain at weithredoedd barbaraidd a\ndreisiodd gydwybod dynolryw, a bod dyfodiad byd lle y gall pob unigolyn fwynhau\nrhyddid i siarad a chredu a rhyddid rhag ofn ac angau wedi ei gyhoeddi yn ddyhead\nuchaf y bobl gyffredin,\nGan fod yn rhaid amddiffyn hawliau dynol a rheolaeth cyfraith, os nad yw pob\nunigolyn dan orfod yn y pendraw i wrthryfela yn erbyn gormes a thrais,\nGan fod yn rhaid hyrwyddo cysylltiadau cyfeillgar rhwng Cenhedloedd,\nGan fod pobloedd y Cenhedloedd Unedig yn y Siarter wedi ail ddatgan ffydd mewn\nhawliau sylfaenol yr unigolyn, mewn urddas a gwerth y person dynol ac mewn\nhawliau cydradd\ngwr a gwragedd, ac wedi penderfynu hyrwyddo cynnydd cymdeithasol a safonau byw\ngwell mewn rhyddid helaethach,\nGan fod y Gwladwriaethau sy\u2019n Aelodau wedi ymrwymo, mewn cydweithrediad \u00e2\u2019r\nCenhedloedd Unedig, i sicrhau hyrwyddo parch cyffredinol i hawliau dynol a\u2019r\nrhyddfreintiau sylfaenol, a\u2019u cadw,\nGan fod deall yr hawliau a\u2019r rhyddfreintiau hyn gan bawb o\u2019r pwys mwyaf i lwyr\nsylweddoli\u2019r ymrwymiad hwn,\nFelly, y mae\u2019r\nCynulliad Cyffredinol\nyn awr yn cyhoeddi\u2019r\nDatganiad Cyffredinol hwn o Hawliau Dynol\nyn ddelfryd cyffredin i\u2019r holl bobloedd a\u2019r holl genhedloedd ymgyrraedd ato, fel y bo i\nbob person ac i bob offeryn cymdeithasol, gan ddal y Datganiad hwn mewn cof yn\nwastad, ymdrechu trwy ddysgu a hyfforddi i sicrhau parch i\u2019r hawliau a\u2019r\nrhyddfreintiau hyn, a thrwy ffyrdd blaengar, cenedlaethol a chydgenedlaethol, i\nsicrhau eu cydnabod a\u2019u cadw yn gyffredinol ac yn effeithiol, ymysg pobloedd y\nGwladwriaethau sy\u2019n Aelodau eu hunain yn ogystal ag ymysg pobloedd y tiriogaethau\nsydd dan eu rheolaeth.\nErthygl 1\nGenir pawb yn rhydd ac yn gydradd \u00e2\u2019i gilydd mewn urddas a hawliau. Fe\u2019u\ncynysgaeddir \u00e2 rheswm a chydwybod, a dylai pawb ymddwyn y naill at y llall mewn\nysbryd cymodlon.\nErthygl 2\nY mae gan bawb hawl i\u2019r holl hawliau a\u2019r rhyddfreintiau a nodir yn y Datganiad hwn,",
            "Image": "23a01920cc13bc9e6f734cfedad8bc9e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "heb unrhyw wahaniaeth o gwbl, yn arbennig unrhyw wahaniaeth hil, lliw, rhyw, iaith,\ncrefydd, barn boliticaidd neu unrhyw farn arall, tarddiad cenedlaethol neu\ngymdeithasol, eiddo, geni neu safle arall.\nYmhellach, ni ddylid gwahaniaethu ar sail safle politicaidd, gyfreithiol na chydwladol\nunrhyw wlad neu diriogaeth y mae pawb yn perthyn iddi, p\u2019un ai yw honno\u2019n\nannibynnol, dan nawdd, heb hunanlywodraeth, neu dan unrhyw gyfyngiad arall ar ei\nsofraniaeth.\nErthygl 3\nY mae gan bawb hawl i fywyd, rhyddid a diogelwch.\nErthygl 4\nNi ddylid dal neb yn gaethwas nac mewn caethiwed; dylid gwahardd caethwasiaeth\na\u2019r fasnach gaethweision ym mhob un o\u2019u hagweddau.\nErthygl 5\nNi ddylid poenydio neb, na thrin na chosbi neb yn greulon, annynol na\u2019n ddiraddiol.\nErthygl 6\nY mae gan bawb hawl i gael cydnabyddiaeth ym mhobman fel person yng ngydd y\ngyfraith.\nErthygl 7\nY mae pawb yn gydradd yng ngolwg y gyfraith gyda\u2019r hawl yn ddiwah\u00e2n i\u2019r un\namddiffyniad gan y gyfraith. Y mae gan bawb hawl i\u2019r un amddiffyniad yn erbyn\nunrhyw wahaniaethu sy\u2019n groes i\u2019r datganiad hwn neu unrhyw anogaeth i\nwahaniaethu.\nErthygl 8\nY mae gan bawb hawl i ymwared effeithiol gan y llysoedd cenedlaethol cymwys rhag\ngweithredoedd sy\u2019n troseddu\u2019r hawliau sylfaenol a roddwyd iddynt gan y\ncyfansoddiad neu gan y gyfraith.\nErthygl 9\nNi ddylai neb gael eu dwyn i ddalfa, na\u2019u caethiwo na\u2019u halltudio yn fympwyol.\nErthygl 10\nY mae gan bawb hawl, mewn cydraddoldeb llawn, i gael gwrandawiad teg a\nchyhoeddus gan lys annibynnol a diduedd, wrth benderfynu eu hawliau a\u2019u\nrhwymedigaethau ac unrhyw gyhuddiad troseddol yn eu herbyn.\nErthygl 11\nY mae gan bawb a gyhuddir o drosedd gosbadwy hawl i gael eu hystyried yn ddieuog\ntan y profir hwynt yn euog yn \u00f4l y gyfraith mewn prawf cyhoeddus lle y byddant wedi\ncael pob gwarant angenrheidiol at eu hamddiffyniad.\nNi ddylid dyfarnu neb yn euog o drosedd gosbadwy oherwydd unrhyw weithred neu",
            "Image": "8b8caa36fd712dce35875234075d1cac"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "wall nad oedd yn drosedd, yn \u00f4l cyfraith genedlaethol neu ryngwladol, pan\ngyflawnwyd hi. Ni ddylid ychwaith osod cosb drymach na\u2019r un a oedd yn gymwys ar\nyr adeg y cyflawnwyd y drosedd gosbadwy.\nErthygl 12\nNi ddylid ymyrryd yn fympwyol \u00e2 bywyd preifat neb, na\u2019u teulu, na\u2019u cartref, na\u2019u\ngohebiaeth, nac ymosod ar eu hanrhydedd na\u2019u henw da. Y mae gan bawb hawl i\namddiffyniad gan y gyfraith rhag y fath ymyrraeth ac ymosod.\nErthygl 13\nY mae gan bawb hawl i symud fel y mynnant ac i breswylio lle y mynnant o fewn\nterfynau\u2019r Wladwriaeth.\nY mae gan bawb hawl i adael unrhyw wlad, gan gynnwys eu gwlad eu hunain, a hawl\ni ddychwelyd iddi.\nErthygl 14\nY mae gan bawb hawl i geisio ac i gael mewn gwledydd eraill noddfa rhag\nerledigaeth.\nNi ellir hawlio hyn mewn achosion o erledigaeth sy\u2019n gwir ddilyn troseddau\nanwleidyddol neu weithredoedd croes i amcanion ac egwyddorion y Cenhedloedd\nUnedig.\nErthygl 15\nY mae gan bawb hawl i genedligrwydd.\nNi ddylid amddifadu neb yn fympwyol o\u2019u cenedligrwydd na gwrthod iddynt yr hawl i\nnewid eu cenedligrwydd.\nErthygl 16\nY mae gan bawb mewn oed, yn wryw a benyw, heb unrhyw gyfyngiadau o ran hil,\ncenedligrwydd na chrefydd, hawl i briodi a sefydlu teulu. Y mae ganddynt hefyd\nhawliau cyfartal yngln \u00e2 phriodas, yn ystod priodas ac wrth ei diddymu.\nNi ddylid priodi ond o lwyr fodd y ddau sy\u2019n golygu gwneud hynny.\nY teulu yw uned naturiol a sylfaenol cymdeithas a chanddo\u2019r hawl i amddiffyniad gan\ngymdeithas a\u2019r Wladwriaeth.\nErthygl 17\nY mae gan bawb hawl i feddu eiddo unigol yn ogystal \u00e2 chydag eraill.\nNi ddylid amddifadu neb o\u2019u heiddo yn fympwyol.\nErthygl 18\nY mae gan bawb hawl i ryddid meddwl, cydwybod a chrefydd; fe gynnwys hyn ryddid\niddynt newid eu crefydd neu eu cred, a rhyddid hefyd, naill ai ar eu pen eu hunain\nneu gydag eraill, yn gyhoeddus neu\u2019n breifat, i amlygu eu crefydd neu ei gred trwy\naddysgu, arddel, addoli a chadw defodau.",
            "Image": "e8a6595f5dff4925e0a841e4305d9bf0"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Erthygl 19\nY mae gan bawb ryddid barn a mynegiant; fe gynnwys hyn yr hawl i ryddid barn, heb\nymyrraeth gan neb, a rhyddid i geisio, derbyn a chyfrannu gwybodaeth a syniadau\ntrwy unrhyw gyfryngau, heb ystyried ffiniau gwlad.\nErthygl 20\nY mae gan bawb hawl i ryddid ymgynnull a chymdeithasu heddychlon.\nNi ellir gorfodi neb i berthyn i unrhyw gymdeithas.\nErthygl 21\nY mae gan bawb hawl i gymryd rhan yn llywodraeth eu gwlad, yn uniongyrchol neu\ndrwy gynrychiolwyr wedi eu dewis yn agored.\nY mae gan bawb hawl gyfartal i wasanaeth cyhoeddus yn eu gwlad.\nEwyllys y bobl fydd sail awdurdod llywodraeth; mynegir yr ewyllys hon drwy\netholiadau dilys o bryd i\u2019w gilydd, drwy bleidleisio cyffredinol a chyfartal, a thrwy\nbleidlais ddirgel neu ddull pleidleisio rhydd tebyg.\nErthygl 22\nY mae gan bawb, fel aelod o gymdeithas, hawl i ddiogelwch cymdeithasol, i allu\nmwynhau hawliau economaidd, cymdeithasol a diwylliannol sy\u2019n anhepgorol i\u2019w\nhurddas ac i ddatblygiad rhydd eu personoliaeth, trwy ymdrech genedlaethol a\nchydweithrediad rhyngwladol ac yn unol \u00e2 threfniadaeth ac adnoddau pob\nGwladwriaeth.\nErthygl 23\nY mae gan bawb hawl i waith, i ddewis eu gyrfa yn rhydd, i amodau gwaith cyfiawn a\nboddhaol, ac i amddiffyniad rhag diweithdra.\nY mae gan bawb, yn ddiwah\u00e2n, hawl i d\u00e2l cyfartal am waith cyfartal.\nY mae gan bawb sy\u2019n gweithio hawl i d\u00e2l teg a boddhaol gan sicrhau iddo\u2019u hunain ac\ni\u2019w teulu fodolaeth deilwng o urddas dynol, ac ychwanegu at hynny, os bydd rhaid,\ndrwy ffyrdd eraill o nawdd cymdeithasol.\nY mae gan bawb hawl i ffurfio undebau llafur ac i ymuno \u00e2 hwy i amddiffyn eu\nbuddiannau.\nErthygl 24\nY mae gan bawb hawl i orffwys a hamdden gan gynnwys cyfyngiad rhesymol ar oriau\ngwaith, ac i wyliau cyfnodol gyda th\u00e2l.\nErthygl 25\nY mae gan bawb hawl i safon byw digonol i\u2019w hiechyd a\u2019u ffyniant eu hunain a\u2019u\nteulu, gan gynnwys bwyd, dillad, annedd a gofal meddygol ac i wasanaethau\ncymdeithasol angenrheidiol; a hawl i sicrwydd cynhaliaeth os digwydd diweithdra,\nafiechyd, anabledd, gweddwdod, henaint neu unrhyw fethiant bywoliaeth arall pan\nfo\u2019r amgylchiadau tu hwnt i\u2019w rheolaeth.",
            "Image": "9cbf894096c46e09afd2b51c3a6ccfb9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Y mae gan famolaeth a phlentyndod hawl i ofal a chymorth arbennig. Dylai pob\nplentyn, p\u2019un ai wedi eu geni o fewn neu du allan i briodas, fwynhau\u2019r un diogelwch\ncymdeithasol.\nErthygl 26\nY mae gan bawb hawl i addysg. Dylai addysg fod yn rhydd, o leiaf addysg elfennol a\nsylfaenol. Dylai addysg elfennol fod yn orfodol. Dylid gwneud addysg dechnegol a\nphroffesiynol yn agored i bawb, a dylai fod mynediad llawn a chydradd i bawb i\naddysg uwchradd ar sail teilyngdod.\nDylai addysg amcanu datblygu personoliaeth llawn yr unigolyn a chryfhau parch i\nhawliau dynol a\u2019r rhyddfreintiau sylfaenol. Dylai hyrwyddo dealltwriaeth,\ngoddefgarwch a chyfeillgarwch ymysg yr holl genhedloedd ac ymysg grwpiau hiliol\nneu grefyddol, a dylai hefyd hyrwyddo gwaith y Cenhedloedd Unedig dros heddwch.\nGan rieni y mae\u2019r hawl cyntaf i ddewis y math o addysg a roddir i\u2019w plant.\nErthygl 27\nY mae gan bawb yr hawl i gymryd rhan ym mywyd diwylliannol eu cymdeithas, i\nfwynhau\u2019r celfyddydau ac i gyfranogi o gynnydd gwyddonol a\u2019i fuddiannau.\nY mae gan bawb yr hawl i fynnu diogelwch i\u2019r buddiannau moesol a materol sy\u2019n\ndeillio o unrhyw gynnyrch gwyddonol, llenyddol neu artistig y maent yn awdur iddo.\nErthygl 28\nY mae gan bawb hawl i drefn gymdeithasol a rhyngwladol lle y gellir llawn\nsylweddoli\u2019r hawliau a\u2019r rhyddfreintiau a nodir yn y Datganiad hwn.\nErthygl 29\nY mae gan bawb eu dyletswyddau i gymdeithas, lle yn unig y mae datblygiad rhydd a\nllawn eu personoliaeth yn bosibl.\nNi ddylid cyfyngu ar neb, wrth iddynt arfer eu hawliau a\u2019u rhyddfreintiau, ond pan\nbennir hynny gan gyfraith gyda\u2019r unig amcan o sicrhau cydnabod a pharchu hawliau\na rhyddfreintiau pobl eraill, ac i gyfarfod \u00e2 gofynion cyfiawn moesoldeb, trefn\ngyhoeddus a ffyniant cyffredinol mewn cymdeithas ddemocrataidd.\nNi ellir arfer yr hawliau a\u2019r rhyddfreintiau hyn mewn unrhyw achos yn groes i\namcanion ac egwyddorion y Cenhedloedd Unedig.\nErthygl 30\nNi ellir dehongli dim yn y Datganiad hwn i olygu bod gan Wladwriaeth, grp neu\nberson unrhyw hawl i ymroddi i unrhyw weithgarwch neu i gyflawni unrhyw weithred\ngyda\u2019r bwriad o ddistrywio unrhyw un o\u2019r hawliau a\u2019r rhyddfreintiau a nodir yma.",
            "Image": "1120158f31240d8c36ba8011224d1123"
        }
    }
}
