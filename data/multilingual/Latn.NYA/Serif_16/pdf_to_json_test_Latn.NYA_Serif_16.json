{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469811,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "CHIBVOMEREZO CA LAMULO LOSAMALIRA KHALIDWE LA MUNTHU PA DZIKO\nLONSE LA PANSI\nCIYAMBI\nPopeza kuti citsimikizo ca khalidwe loyenera la munthu mu banja lonse ndico tsinde\nla ufulu, ungwiro ndi mtendere pa dziko liri lonse la pansi,\nPopeza kuti kusalabadira ufulu wa munthu kwabweretsa khalidwe la nkhalwe pa\numoyo wa munthu, ndi kutinso kusintha kwa zinthu pa dziko la pansi mwakufuna\nkupereka ufulu weni-weni pa umoyo wa munthu aliyense ndilo funo la munthu wamba\naliyense,\nPopeza kuti ndi kofunikira kuti ufulu wa munthu ucinjirizidwe ndi lamulo pofuna\nkupewa nkhondo yomenyera ufulu kukhala ngati njira yomwe munthu angagwiritse\nnchito pofuna kumasulidwa ku nsinga za nkhalwe,\nPopeza kuti ndi kofunikira kukweza umodzi pakati pa mitundu ya maiko osiyana-\nsiyana pa dziko lonse la pansi,\nPopeza kuti anthu a m' maiko amene ali mamembala a bungwe la United Nations\nanabvomereza za kufunikira kwa ufulu wa munthu mu makhalidwe ace onse ndiponso\nkuti sipayenera kukhala kusiyana pakati pa mwamuna ndi mkazi m' makhalidwe ao\nndikutinso maikowa anadzipereka kukweza nchito za cisangalalo ndi makhalidwe ena\npa ufulu wa munthu,\nPopeza kuti maiko amene ali mamembala a bungweli la United Nations anatsimikiza\nkugwirizana ndi bungweli pa nchito zokweza ufulu wa munthu pa umoyo wace ndi\nkutsatira zofunikira zonse mu lamuloli lopereka ufulu weni-weni pa umoyo wa\nmunthu,\nPopeza kuti kumvetsetsa cifuniro ca kufunika kwace kwa ufulu wa munthu pa umoyo\nwace kuli kofunikira kwambiri pofuna kuti cibvomerezoci cigwire nchito yace\nmoyenera.\nMotero tsopano, bungwe lalikulu la General Assembly likulengeza\nChibvomerezoci pakati pa imitundu ya antu onse a dzikoli la pansi, ndikuti munthu\naliyense mokumbukira chibvomerezoci nthawi zonse adzakhoza kuthandiza kukweza\nndi kukwaniritsa lamuloli pakati pa maiko onse amene ali mamembala a bungwe la\nUnited Nations ndiponso ku anthu okhala m' maiko ena amene sakhudzidwa ndi\nnchito za bungweli pa dziko lonse la pansi.\nMutu 1\nAnthu onse amabadwa mwa ufulu ndiponso olinganga m' makhalidwe ao. Iwo\namakhala ndi nzeru za cibadwidwe kotero ayenera kucitirana zabwino wina ndi\nmnzace.\nMutu 2\nMunthu aliyense ali ndi danga lokhala ndi ufulu onse ofunikira pa umoyo wace\nmolingana ndi zofunikira mu chibvomerezoci kopanda tsankho liri lonse monga la\nmtundu, khungu, kukhala mwamuna kapena mkazi, cilankhulidwe, cuma kapena\nmaonekedwe ena ace onse.",
            "Image": "3b4734f5d483dc8d508dbb8cf34d6640"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ndiponso tsankho lina liri lonse monga la malire a maiko, ndale kapena malo opezeka\nmaikowo mosayang' ana pa ulamuliro wace wa dzikolo pai nkhani za ufulu kapena\nkayendetsedwe ka ulamuliro wace.\nMutu 3\nMunthu aliyense ali nao ufulu wapa umoyo m' makhalidwe ace onse mocinjirizidwa.\nMutu 4\nPalibe munthu amene adzakhala monga kapolo kapena kugwira nchito yopanda\nmalipiro mokakamizidwa; Ukapolo kapena cibalo sizidzaloledwa ngakhale pang' ono.\nMutu 5\nPalibe munthu aliyense amene adzayenera kuzunzidwa mu njira iriyonse pa nthawi ya\nmoyo wace.\nMutu 6\nMunthu aliyense ali obvomerezedwa mu umoyo wace wa umunthu molingana ndi\nlamulo loyang' ana pa makhalidwe a munthu.\nMutu 7\nAnthu onse ali olingana m' makhalidwe a umoyo wao kotero kuti palibe kusiyana kuli\nkonse mu lamulo la kasamalidwe ka umoyo wao. Motero munthu aliyense ali nalo\ndanga lokhala ndi cisamaliro coyenera molingana ndi chibvomerezo ca lamulo\nlosamalira khalidwe la umoyo wa munthu aliyense.\nMutu 8\nMunthu aliyense ali nalo danga lodandaula pa khalidwe la umoyo wace ku mabungwe\nakulu-akulu oyang' ana pa madandaulo osiyana-siyana mu dziko malinga ndi ufulu wa\nmunthu aliyense opatsidwa mwa lamulo pa umoyo wace.\nMutu 9\nMunthu aliyense sayenera kumangidwa, kusungidwa mu ndende kapena\nkuthamangitsidwa mu dziko lace mosayenera.\nMutu 10\nMunthy aliyense ali ndi danga lopereka dandaulo lace lokhudza za ufulu wa moyo\nwace ku bungwe la padera la cilungamo pofuna kulandira ciweruzo coyenera pa\nmlandu uli onse umene munthu angapezeke nao.\nMutu 11\nMunthu aliyense akazengedwa mlandu wofika nao mu khoti, munthuyo ayenera\nkuyesedwa osacimwa kufikira pataoneka umboni otsimikiza kuti iyeyo anacita cimolo.\nMunthu aliyense sayenera kuzengedwa mlandu osayenera motsutsana ndi lamulo la\ndziko lace kapena dziko lonse la pansi. Ndipo munthu aliyense ocimwila lamulo\nayenera kupatsidwa cilango colingana ndi mlanduyo mosapitilira malire a lamulo la\nmlandu wace.",
            "Image": "ec73cc2afb2baa61dd6667b79c9985c3"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mutu 12\nMunthu aliyense ayenera kulemekezedwa pa umoyo wace wa mseri (private life),\nbanja kapena nyumba yace ndiponso umoyo wina wa iye yekha, mwinanso\nkudzudzulidwa pa khalidwe la umoyo wace wa mseri. Aliyense ali nalo danga\nlocinjirizidwa ku khalidwe losokoneza umoyo wace mwa lamulo.\nMutu 13\nMunthu aliyense ali nalo danga loyenda kapena kukhala kuli konse mu dziko lace.\nMunthu aliyense ali ndi danga locoka mu dziko lace kapena dziko lina liri lonse\nndiponso ali nalo danga lobwelera mu dziko lace mwakufuna kwace.\nMutu 14\nMunthu aliyense angathe kupita kukakhala ku dziko liri lonse mwakuthawa mazunzo\nmu dziko lace.\nKomatu danga lotereli siridzaperekedwa ku munthu ofuna kulangidwa kaamba ka\nzolakwa zina zobvomerezedwa ndi bungwe la United Nations.\nMutu 15\nMunthu aliyense ali ndi danga lokhala nzika ya dziko.\nMunthu aliyense sayenera kuletsedwa kapena kulandidwa unzika wa dziko lace\nndiponso kuletsedwa kusintha unzika wace.\nMutu 16\nMwamuna ndi mkazi wa msinkhu obvomerezeka ali ndi danga lokwatira kapena\nkukwatiwa ndi kukhala ndi banja kopanda tsankho la mtundu, unzika kapena mpingo.\nAnthu awiriwa ali ndi danga lomanga banja ndiponso kumasula banja lao.\nCikwati ciri conse cidzamangidwa mobvomerezedwa ndi anthu awiri ofuna\nkukwatirana mwa ufulu.\nBanja ndilo maziko eni-eni a mtundu wa dziko kotero kuti liyenera kukhala\nlocinjirizidwa mokwanira ndi Boma la dziko.\nMutu 17\nMunthu aliyense ali nalo danga lokhala ndi cuma pa iye yekha kapena mwakukhala\ngulu ndi anzace.\nPalibe munthu amene ayenera kulandidwa cuma cace mosayenera.\nMutu 18\nMunthu aliyense ali ndi danga lokhala ndi maganizo, nzeru kapena mpingo wa\nkukhosi kwace; ufuluwu ndi osintha mpingo kapena cipembedzo cace ndiponso ufulu\nwofalitsa nchito ndi cikhulupiliro ca mpingo mwa iye yekha kapena mogwirizana ndi\nanzace kupsyolera m' maphunziro, kacitidwe ka zinthu, cipembedzo ndiponso mu\nkaonekedwe ka nchitoyo.\nMutu 19",
            "Image": "c2f2562489c04464dad7b9f9021ce217"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Munthu aliyense ali ndi danga la ufulu wa maganizo ndi malankhulidwe; ufuluwu\nukhudza maganizo a munthu kopanda msokonezo wina wace, kupempha ndi\nkulandira nzeru ndiponso kuphunzitsa ena nzeru kapena maganizo mogwiritsa nchito\nnjira iriyonse.\nMutu 20\nMunthu aliyense ali ndi danga lopezeka pa msonkhano kapena bungwe liri lonse.\nMunthu aliyense sayenera kukakamizidwa kukhala membala wa bungwe liri lonse.\nMutu 21\nMunthu aliyense ali ndi danga logwapo pa kayendetsedwe ka Boma la dziko lace\nmwakudzipereka pa nchito zace kapena mwakusankhako atsogoleri olankhulira\nnchito za Bomalo.\nAliyense ali ndi ufulu olandira thandizo la Boma mu dziko lace.\nBoma liri lonse lidzayenera kuyendetsedwa molingana ndi zofuna za anthu amu\ndzikolo; zofuna za anthuwo zidzaonetsedwa kupsyolera mu masankho oyenera amene\nadzayenera kucitika mwa cilungamo mwa ufulu wa munthu aliyense wa dziko.\nMutu 22\nMunthu aliyense pokhala nzika ya dziko ali ndi danga lolandira citetezo pa nchito za\ncisangalalo ca moyo wace ndi kuti ayenera kuzindikira za ufulu wace pa nchito za\ncuma, cisangalalo ndi miyambo cinthu comwe ciri cofunikira kwambiri pa ubwino ndi\ncitukuko ca moyo wace.\nMutu 23\nMunthu aliyense ali ndi danga logwira nchito yaku khosi kwace, kugwira nchito ya\nmalamulo oyenera ndiponso kuthandizidwa pa bvuto la kusowa kwa nchito.\nMunthu aliyense kopanda tsankho liri lonse ali ndi danga lolandira malipiro\nmolingana ndi anzace ogwira nao nchito imodzi.\nMunthu aliyense ogwira nchito ali ndi danga lolandira malipiro okwanira kusamalira\nbanja lace mopatsidwanso thandizo lina la padera losamalira umoyo wace.\nMunthu aliyense ali ndi danga lokhala membala wa bungwe liri lonse lothandiza pa\numoyo wace.\nMutu 24\nMunthu aliyense ali ndi danga lopeza mpumulo ndi cisangalalo mwakupatsidwa\nmaola okwanira ogwiliramo nchito ndi masiku a chuti ca malipiro.\nMutu 25\nMuthu aliyense ali ndi danga lokhala ndi umoyo wabwino mu banja lace, mwakukhala\nndi cakudya, zobvala, nyumba yogonamo ndiponso thandizo la mankhwala, kudzanso\nthandizo loyenera pa nthawi yosowa nchito, nthawi ya matenda, nthawi yopuwala\n(kulemala), nthawi ya umasiye, nthawi ya ukalamba kapena nthawi yosowa thandizo\nliri lonse lofunikira pa umoyo wa munthu kaamba ka zobvuta zina zodziwika bwino.",
            "Image": "25d8d97a2cf4b2799c8ba05bd5773344"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Anakubala pamodzi ndi ana ayenera kupatsidwa cisamaliro ca padera pa umoyo wao.\nAna onse pamodzi ndi aja amene abadwa mu njira zosayenera ayenera kutetezedwa\nmu njira imodzi.\nMutu 26\nMunthu aliyense ali ndi ufulu wa kupata maphunziro. Maphunziro oyamba\nadzayenera kukhala a ulere komanso mokakamiza mwana aliyense kupata\nmaphunzirowa. Maphunziro a nchito za luso adzayenera kupatsidwa kwa aliyense\npamene maphunziro a pamwamba adzapatsidwa ku ana molingana ndi nzeru zao.\nMunthu aliyense adzaphunzitsidwa za kasamalidwe ndi kakulidwe ka umoyo wa\nmunthu ndi kakwezedwe ka ulemu wa munthu ndi ufulu wa umoyo wace. Maphunziro\noterewa adzakhala ofuna kukweza umodzi, cikhululukiro ndi ubwenzi pakati pa anthu\na maiko, magulu a mipingo ndi ena osiyana-siyana ndiponso kulimbikitsa nchito za\nbungwe la United Nations pofuna kukhazikitsa mtendere.\nMakolo ali ndi danga losankha maphunziro ofunikira ku ana ao.\nMutu 27\nMunthu aliyense ali ndi ufulu wogwapo pa umoyo wa zisangalalo za magulu a anthu,\nkusangalala kapena kudzipereka pa nchito zokweza nchito za zisangalalo zosiyana-\nsiyana pakati pa anthu.\nAliyense ali ndi danga lopeza citetezo pa citukuko ca nchito zace za citukuko\ncosiyana-siyana mokomera dziko.\nMutu 28\nMunthu aliyense ali nalo danga kapena ufulu wa cisangalalo ca moyo wace molingana\nndi chibvomerezo ca zofuna za lamulo losamalira khalidwe la umoyo wa munthu.\nMutu 29\nMunthu aliyense ali ndi nchito yothandiza kukweza citukuko ca umoyo wa anthu\nmolingana ndi mphamvu yace.\nMogwiritsa nchito ufulu wace, munthu aliyense adzayenera kugwira nchito\nmolingana ndi malamulo a Boma pofuna kuthandiza pa nchito zokweza umoyo wa\nanthu onse amu dziko ndi lingo lofuna kubweretsa cimvano ndi citukuko coyenera\npakati pa anthu.\nUfulu wa kagwiridwe ka nchito zothandiza kukweza citukuko ca dziko uyenera\nkulingana ndi zolinga za bugwe la United Nations.\nMutu 30\nZosindikizidwa zonse za chibvomerezo ca lamulo losamalira khalidwe la umoyo wa\nmunthu, sizitanthauza kuti Boma, kagulu ka anthu kapena munthu wina aliyense ali\nndi danga kapena ufulu ocita zinthu zina zonse zofuna kuononga cilingo ca\nchibvomerezoci ai.",
            "Image": "23c19cefc40a41ce5f5e071e5b385f6f"
        }
    }
}
