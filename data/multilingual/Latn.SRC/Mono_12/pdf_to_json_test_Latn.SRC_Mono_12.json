{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470691,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DECRARATZIONE UNIVERSALE E SOS DERETOSDE S'\u00d2MINE\nProclamada dae sas Natziones Unidas su 10 de nadale de su 1948\n[Preamble]\nCunsiderende chi su reconnoschimentu de sa dinnidade inerente a totu sos membros de sa fam\u00eclia\numana e de sos deretos issoro eguales e inalien\u00e0biles cost\u00ectuit su fundamentu de sa libertade,\nde sa zust\u00ecssia e de sa paghe in su mundu,\nCunsiderende chi su misconnoschimentu e su dispretziu de sos deretos de s'\u00f2mine ant zutu a\natziones de barbaridade chi bulluzant sa cuss\u00e8ntzia de s'umanidade e chi sa b\u00e8nnida de unu\nmundu in ue sos \u00e8sseres umanos ant a esser l\u00ecberos de faeddare e de creer, liberados dae su\nterrore e dae sa mis\u00e8ria, est proclamadu comente s'isetu prus mannu de s'\u00f2mine,\nCunsiderende chi est essentziale chi sos deretos de s'\u00f2mine siant garantidos dae unu rez\u00ecmene\nde deretu, a manera chi s'\u00f2mine non siat custrintu prus, comente remediu estremu, a si bortare\ncontra a sa tirannia e a s'opressione,\nCunsiderende chi est essentziale a animare s'isvilupu de sas relatziones de amigh\u00e8ntzia intre\nsas natziones,\nCunsiderende chi in sa Carta sos p\u00f2pulos de sas Natziones Unidas ant proclamadu torra sa fide\nissoro in sos deretos fundamentales de s'\u00f2mine, in sa dinnidade e su balore de sa pessone\numana, in s'egualidade de sos deretos de sos \u00f2mines e de sas f\u00e8minas, e chi issos si sunt\ndecrarados dispostos a favorire su progressu sotziale e a instaurare cunditziones mezus de bida\nin una libertade prus manna,\nCunsiderende chi sos Istados Membros si sunt postos de acordu pro assegurare, in cooperatzione\ncun s'Organizatzione de sas Natziones Unidas, su respetu universale e efetivu de sos deretos de\ns'\u00f2mine e de sas libertades fundamentales,\nCunsiderende chi un'idea comuna de custos deretos e libertades tenet s'import\u00e0ntzia prus manna\npro cumprire custu acordu,\ns'Assemblea Zenerale proclamat\ncusta decraratzione universale de sos deretos de s'\u00f2mine comente s'ideale comunu chi totu sos\np\u00f2pulos e totu sas natziones depent sighire pro fagher a manera chi totu sos indiv\u00ecduos e totu\nsos \u00f2rganos de sa sotziedade, tenende semper in coro custa Decraratzione, s'isfortzent, cun\ns'amaestramentu e s'educatzione, pro isvilupare su respetu de custos deretos e libertades e pro\nnd'assegurare, cun mesuras progressivas de \u00f2rdine natzionale e internatzionale, su\nreconnoschimentu e s'aplicatzione universales e efetivas, siat in mesu de sas populatziones de\nsos Istados Membros etotu, siat in mesu de cussas de sos territ\u00f2rios postos suta de sa\nzurisditzione issoro.\nArt\u00ecculu 1\nTotu sos \u00e8sseres umanos naschint l\u00ecberos e eguales in dinnidade e in deretos. Issos tenent sa\nresone e sa cuss\u00e8ntzia e depent operare s'unu cun s'\u00e0teru cun isp\u00ecritu de fraternidade.\nArt\u00ecculu 2\nOnzi unu podet fagher baler totu sos deretos e totu sas libertades proclamadas in sa\nDecraratzione presente, sena distintzione peruna, mescamente de ratza, de colore, de sessu, de\nlimba, de relizione, de opinione pol\u00ectica o de onzi \u00e0tera opinione, de or\u00eczine natzionale o\nsotziale, de cunditzione, de n\u00e0schida o de onzi \u00e0tera cunditzione.\nIn prus, no at a esser fata peruna distintzione fundada supra s'istatutu pol\u00ecticu, zur\u00ecdicu o\ninternatzionale de su pa\u00ecsu o de su territoriu dae ue una pessone podet benner, chi custu pa\u00ecsu\no territoriu siat indipendente, suta tutela, no aut\u00f2nomu o assuzetadu a una limitatzione cale\nsi siat de soveranidade.\nArt\u00ecculu 3\nOnzi individuu tenet deretu a sa bida, a sa libertade e a sa segur\u00e0ntzia de sa pessone sua.\nArt\u00ecculu 4\nNemos at a poder esser mantesu ne in istadu de iscravit\u00f9dine, nen de terachiu; s'iscravit\u00f9dine\ne sa trata de sos iscraos sunt preubidas in totu sas formas.\nArt\u00ecculu 5",
            "Image": "4c7157c0bce2614945d10fd2dba78305"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Nemos at a poder esser assuzetadu a sa tortura, ne a penas o a tratamentos crudeles, inumanos o\ndegradantes.\nArt\u00ecculu 6\nOnzi unu tenet su deretu a su reconnoschimentu in onzi logu de sa personalidade zur\u00ecdica sua.\nArt\u00ecculu 7\nTotus sunt eguales in cara de sa leze e tenent deretu sena peruna distintzione a una tutela\neguale de sa leze. Totus tenent deretu a una tutela eguale contra a onzi discriminatzione chi\ndiat contra\u00ecgher sa Decraratzione presente e contra a onzi istigamentu a custa\ndiscriminatzione.\nArt\u00ecculu 8\nOnzi pessone tenet deretu a unu recursu efetivu a sas zurisditziones natzionales cumpetentes\ncontra a sos atos chi b\u00ecolant sos deretos fundamentales chi li sunt reconnotos dae sa\ncostitutzione o dae sa leze.\nArt\u00ecculu 9\nNemos podet esser arrestadu, impresonadu o esiliadu arbitrariamente.\nArt\u00ecculu 10\nOnzi pessone tenet su deretu, in egualidade prena, a fagher intender sa boghe sua ecuamente e\npublicamente dae unu tribunale indipendente e impartziale, chi at a detzider, siat de sos\nderetos e \u00f2brigos suos, siat de su fundamentu de onzi acusa, in mat\u00e8ria penale, direta contra a\nissa.\nArt\u00ecculu 11\nOnzi pessone acusada de un'atzione delituosa si depet cunsiderare innossente finas a cando si\nnd'at a istabilire legalemente sa neghe in unu protzessu p\u00f9blicu in ue ant a esser asseguradas\ntotu sas garantias netzess\u00e0rias a sa defensa sua.\nNemos at a poder esser cundennadu pro atziones o omissiones chi, in su mamentu chi sunt istadas\nfatas, non costituiant un'atu delituosu pro su deretu natzionale o internatzionale. In prus,\nnon s'at a poder imponner peruna pena prus forte de sa chi fit aplic\u00e0bile in su mamentu chi\ns'atu delituosu est istadu cumpridu.\nArt\u00ecculu 12\nNemos at a poder esser ozetu de intromissiones arbitr\u00e0rias in sa bida privada sua, in sa\nfam\u00eclia sua, in sa domo o in sa currispond\u00e8ntzia sua, nen de atentados a s'onore o a sa\nreputatzione sua. Onzi pessone tenet deretu a esser tutelada dae sa leze contra a custas\nintromissiones o a custos atentados.\nArt\u00ecculu 13\nOnzi pessone tenet su deretu de zirare liberamente e de s'isseperare sa resid\u00e8ntzia in intro de\nun'Istadu.\nOnzi pessone tenet su deretu de si nch'andare dae unu logu -finas dae su suo-, e de torrare a\nsu logu suo.\nArt\u00ecculu 14\nOnzi pessone, si est pessighida, tenet su deretu de si chircare asilu e de otenner asilu in\n\u00e0teros logos.\nCustu deretu non podet esser chircadu si sa pessone est pessighida pro unu cr\u00ecmine de deretu\ncomunu o pro atziones contr\u00e0rias a sos fines e printz\u00ecpios de sas Natziones Unidas.\nArt\u00ecculu 15\nOnzi individuu tenet deretu a una natzionalidade.\nNemos podet esser privadu de sa natzionalidade sua, nen de su deretu de cambiare\nnatzionalidade.\nArt\u00ecculu 16\nDae cando sunt baganzos, s'\u00f2mine e sa f\u00e8mina, sena perunu impedimentu pro sa ratza, sa",
            "Image": "b54f5dea3544aff3e1eba483327a06cd"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "natzionalidade o sa relizione, tenent su deretu de si cojuare e de si fagher una fam\u00eclia. Issos\ntenent sos matessi deretos in ocasione de su cojuiu, a pustis de su cojuiu e in s'ora de\ns'isparzimentu.\nSu cojuiu s'at a poder fagher petzi cun s'acordu l\u00ecberu e prenu de sos isposos.\nSa fam\u00eclia est s'elementu naturale e fundamentale de sa sotziedade e tenet deretu a esser\ntutelada dae sa sotziedade e dae s'Istadu.\nArt\u00ecculu 17\nOnzi pessone, sola chi siat o a cumone, tenet deretu a sa propiedade.\nNemos podet esser privadu arbitrariamente de sa propiedade sua.\nArt\u00ecculu 18\nOnzi pessone tenet deretu a sa libertade\nderetu \u00ecmplicat sa libertade de cambiare\nsa relizione o s'idea sua, a sa sola o a\ns'insinnamentu, sas pr\u00e0ticas, su cultu e\nde pessamentu, de cuss\u00e8ntzia e de relizione; custu\nrelizione o idea, e finas sa libertade de manifestare\ncumone, siat in p\u00f9blicu siat in privadu, cun\nsu cumprimentu de sos ritos.\nArt\u00ecculu 19\nOnzi individuu tenet deretu a sa libertade de opinione e de espressione. Custu \u00ecmplicat su\nderetu a no esser pessighidu pro sas opiniones suas e su de chircare, de retzire e de difunder,\nsena cunsideru de peruna frontera, sas informatziones e sas ideas cun onzi zenia de mediu.\nArt\u00ecculu 20\nOnzi pessone tenet deretu a sa libertade de reunione e de assotziamentu patz\u00ecficu.\nNemos podet esser obrigadu a fagher parte de unu sotziu.\nArt\u00ecculu 21\nOnzi pessone tenet su deretu de intrare in parte de sa diretzione de sos afares p\u00f9blicos de su\nlogu suo, siat diretamente, siat tr\u00e0mite rapresentantes isseperados liberamente.\nOnzi pessone tenet su deretu de intrare, in cunditziones de egualidade, in sas funtziones\np\u00f9blicas de su pa\u00ecsu suo.\nSa boluntade de su p\u00f2pulu est su fundamentu de s'autoridade de sos poderes p\u00f9blicos; custa\nboluntade si depet espressare cun eletziones onestas chi depent esser fatas periodicamente, cun\nbotu universale eguale e segretu o cunforma a una norma ecuivalente chi asseguret sa libertade\nde botu.\nArt\u00ecculu 22\nOnzi pessone, comente membru de sa sotziedade, tenet deretu a sa seguridade sotziale, chi est\nfundada pro otenner su godimentu de sos deretos econ\u00f2micos, sotziales e culturales\nindispens\u00e0biles a sa dinnidade e a s'isvilupu l\u00ecberu de sa personalidade sua, pro more de\ns'isfortzu natzionale e de sa cooperatzione internatzionale, a pustis de aer tentu in contu\ns'organizatzione e sas richesas de onzi pa\u00ecsu.\nArt\u00ecculu 23\nOnzi pessone tenet deretu a su traballu, a isseperare liberamente su traballu suo, a\ncunditziones de traballu \u00e8cuas e chi podant acuntentare, e a sa protetzione contra a sa\ndisocupatzione.\nTotus tenent su deretu, sena peruna discriminatzione, a unu salariu eguale pro unu traballu\neguale.\nChie traballat tenet deretu a una paga \u00e8cua e chi l'acuntentet, chi asseguret a issu e a sa\nfam\u00eclia sua un'esist\u00e8ntzia chi siat cunforma a sa dinnidade umana e cumpretada, si si podet,\ndae totu sos \u00e0teros m\u00e8dios de tutela sotziale.\nOnzi pessone tenet su deretu de fundare sindicados paris cun \u00e0tere e de intrare in sos\nsindicados pro difender sos interessos suos.\nArt\u00ecculu 24\nOnzi pessone tenet deretu a su pasu e a su disaogu e mescamente a unu l\u00ecmite zustu de su tempus\nde traballu e a liss\u00e8ntzias peri\u00f2dicas pagadas.",
            "Image": "dfda196cc895982cb116ba73a18678c2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Art\u00ecculu 25\nOnzi pessone tenet deretu a unu gradu de bida bastante pro l'assegurare sa salude, su bonistare\nsuo e su de sa fam\u00eclia sua, mescamente pro s'alimentatzione, sa bestimenta, sa domo, sas curas\nm\u00e8dicas e finas pro sos serv\u00ectzios sotziales indispens\u00e0biles; tenet deretu a sa seguridade si\nest disocupada, mala\u00ecda, imb\u00e0lida, biuda, betza o si at p\u00e8rdidu sos m\u00e8dios suos pro campare a\npustis de eventos indipendentes dae sa boluntade sua.\nSa maternidade e s'inf\u00e0ntzia tenent deretu a un'azudu e a un'assist\u00e8ntzia particulare. Totu sos\npitzinnos, chi siant naschidos foras de su cojuiu o a pustis, godint de sa matessi tutela\nsotziale.\nArt\u00ecculu 26\nOnzi pessone tenet deretu a s'educatzione. S'educatzione depet esser gratuita, a su nessi pro\ns'insinnamentu elementare e fundamentale. S'insinnamentu elementare est obrigatoriu.\nS'insinnamentu t\u00e8nnicu e professionale depet esser zeneralizadu; s'intrada a sas iscolas\nsuperiores depet esser aperta in egualidade prena a totus, cunforma a su m\u00e8ritu issoro.\nS'educatzione depet punnare a s'isvilupu prenu de sa personalidade umana e a s'afortimentu de\nsu respetu de sos deretos de s'\u00f2mine e de sas libertades fundamentales. Issa depet favorire sa\ncumprensione, sa toler\u00e0ntzia e s'amigh\u00e8ntzia intre totu sas natziones e totu sos grupos\nratziales o reliziosos, comente puru s'isvilupu de sas atividades de sas Natziones Unidas pro\nsu mantenimentu de sa paghe.\nBabos e mamas tenent, comente prioridade, su deretu de isseperare sa casta de educatzione de\ndare a sos fizos issoro.\nArt\u00ecculu 27\nOnzi pessone tenet su deretu de pigare parte liberamente a sa bida culturale de sa comunidade,\nde godire de sas artes e de tenner parte in su progressu sient\u00ecficu e in sos benef\u00ectzios chi\nnde resurtant.\nOnzi unu tenet su deretu a sa protetzione de sos interessos morales e materiales chi derivant\ndae cale si siat produtzione sient\u00ecfica, liter\u00e0ria o art\u00ecstica de sa cale est autore.\nArt\u00ecculu 28\nOnzi pessone tenet deretu chi rennet, in \u00e0mbitu sotziale e in \u00e0mbitu internatzionale, un'\u00f2rdine\nfatu a manera chi sos deretos e sas libertades proclamadas in sa Decraratzione presente bi\npodant agatare efetu cumpretu.\nArt\u00ecculu 29\nS'individuu tenet deveres cun sa comunidade in ue petzi est poss\u00ecbile s'isvilupu l\u00ecberu e prenu\nde sa personalidade sua.\nIn sa pr\u00e0tica de sos deretos suos e in su godimentu de sas libertades suas, onzi unu est\nassuzetadu e bia a sas limitatziones istabilidas dae sa leze petzi cun s'intentu de assegurare\nsu reconnoschimentu e su respetu de sos deretos e libertades de \u00e0tere e cun su fine de atatare\nsos disizos zustos de sa morale, de s'\u00f2rdine p\u00f9blicu e de su bonistare zenerale in una\nsotziedade democr\u00e0tica.\nCustos deretos e libertades no ant a poder, in perunu casu, esser praticados in manera\ncontr\u00e0ria a sos fines e printz\u00ecpios de sas Natziones Unidas.\nArt\u00ecculu 30\nNon b'at perunu disponimentu de custa Decraratzione chi podat esser interpretadu comente\nimplicante pro un'Istadu, un'aggrupamentu o un'individuu unu deretu cale si siat a si dare a\nun'atividade o de fagher un'atzione chi punnet a sa distrutzione de sos deretos e libertades\nchi bi sunt proclamados.",
            "Image": "5499912bec1ae2c3cb4310262516e1e7"
        }
    }
}
