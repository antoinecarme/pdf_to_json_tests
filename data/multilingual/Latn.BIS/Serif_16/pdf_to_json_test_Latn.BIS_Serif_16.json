{
    "MetaData": {
        "Author": null,
        "Creation_Date": 1581467181,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "405149b5d37d04d79c537feaf1cc412d",
            "Index": 0,
            "Label": "1",
            "Size": [
                595.0,
                842.0
            ],
            "Text": "Deklereisen Blong Raet Blong Evri Man Mo Woman Raon Wol\nFESTOK\nFrom se Jenerol Asembli i luksave respek mo ikwol raet blong man mo woman olsem\nstamba blong fridom, jastis mo pis long wol,\nFrom se fasin blong no luksave mo no respektem ol raet blong man mo woman i\nmekem se i gat ol nogud aksen i tekemples we oli mekem se pipol i kros, mo bambae\nwan taem i kam we pipol bambae i glad long fridom blong toktok mo biliv blong hem,\nfridom blong no fraet mo wantem samting hemi kamaot olsem nambawan tingting\nblong ol grasrut pipol,\nFrom se hemi wan impoten samting, sipos man i no fos blong lukaotem help, olsem\nwan las aksen we hemi save mekem, blong faet agensem rabis fasin blong spoelem no\nfosem pipol hemia blong mekem nomo se Loa i protektem ol raet blong man mo\nwoman,\nFrom se i gat nid blong promotem fasin blong developem frensip wetem ol narafala\nkaontri,\nFrom se ol pipol blong Unaeted Neisen oli talem bakegen insaed long Jata strong\ntingting blong olgeta long ol stamba raet blong man mo woman, respek mo valiu\nblong man mo woman mo long ikwol raet blong man mo woman, oli disaed blong\npromotem sosol progres mo ol standed blong laef we i moa gud mo we i gat moa\nfridom,\nFrom se ol Memba Kaontri oli mekem strong promis blong promotem respek blong ol\nraet blong man mo woman olbaot long wol mo gat ol stamba fridom taem we oli stap\nwok tugeta wetem Unaeted Neisen,\nFrom se hemi impoten tumas blong evriwan i luksave ol raet mo fridom blong promis\nia i save tekemples fulwan,\nHemi mekem se JENEROL ASEMBLI i putumaot\nDeklereisen blong ol Raet blong evri Man mo Woman Raon long Wol olsem wan\nimpoten samting we evri pipol mo evri kaontri long wol oli mas kasem, blong mekem\nse wanwan man mo woman insaed long sosaeti oli tingting oltaem long Deklereisen\nia, bambae oli wok had tru long tijing mo edukeisen blong leftemap resek long ol raet\nmo fridom ia mo tru ol step we oli tekem long nasonol mo intenasonol level, blong\nmekem se ol pipol blong ol Memba Kaontri mo ol pipol blong ol teritori we oli stap\nanda long olgeta blong oli luksave mo folem Deklereisen ia.\nAtikol 1\nEvri man mo woman i bon fri mo ikwol long respek mo ol raet. Oli gat risen mo\ntingting mo oli mas tritim wanwan long olgeta olsem ol brata mo sista.\nAtikol 2\nEvriwan i gat raet long evri raet mo fridom we i stap long Deklereisen ia, wetaot eni\nkaen difrens, olsem long reis, kala blong skin, seks, langwis, rilijen, politikol o\nnarafala kaen tingting, we i kamaot long saed blong neisen o sosol, propeti, taem we\nman i bon long hem o emi narafala sosol saed olsem."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "c01d2300ac0d2be5679376d02258815c",
            "Index": 1,
            "Label": "2",
            "Size": [
                595.0,
                842.0
            ],
            "Text": "Andap long hemia, bambae wan man o woman i no save mekem eni difrens long level\nblong politik, eria we wok hem i kavremap o intenasonol level blong kaontri o teritori\nblong narafala man o woman ia, nomata we hemi indipenden, tras, non-self-gavening\no anda eni narafala arenjmen blong soverenti.\nAtikol 3\nEvriwan i gat raet blong laef, fridommo sekuriti blong man mo woman.\nAtikol 4\nBambae man i no tekem narafala man o woman olsem slev blong hem. Bambae hemi\nagensem loa blong eni kaen fasin blong slev mo fasin blong salem man o woman\nolsem slev i tekemples.\nAtikol 5\nBambae man mo woman i no save mekem fasin blong mekem narafala man o woman i\nsafa o mekem rabis fasin long hem, fasin we i nogud long man o woman o tritim man\no woman long fasin o panismen we i soem se man o woman i luk daon long man o\nwoman.\nAtikol 6\nEvriwan i gat raet blong narafala man i luksave hem olsem wan man o woman we i\nstap anda long loa.\nAtikol 7\nEvri man mo woman i semak folem loa mo oli gat semak raet wetaot eni\ndiskrismineisen blong loa i protektem olgeta. Evri man mo woman oli gat raet blong\nloa ia i protektem olgeta long ikwol fasin agensem diskrimineisen long taem we man\nmo woman i brekem wan pat blong Deklereisen ia mo agensem eni fasin blong\nmekem se i gat diskrimineisen olsem.\nAtikol 8\nEvriwan i gat raet blong kasem wan stret fasin blong stretem problem we ol stret\nnasonol traebuno blong ol akt we oli go agensem ol stamba raet we Konstitusen o loa\ngivim, oli mekem.\nAtikol 9\nBambae man o woman i no save arestem narafala man o woman long fasin we i folem\ntingting blong hem nomo, fasin blong givim panismen o fasin blong mekem man i\nstap hemwan olsem panismen.\nAtikol 10\nEvriwan i gat raet blong ful ikwaliti long wan indipenden mo fea pablik hearing we\nwan indipenden mo fea tribunal i putum, long taem blong disaedem ol raet mo ol\nobligeisen blong hem mo blong eni kriminol jasmen agensem hem.\nAtikol 11\nEniwan we i gat jasmen blong wan rong agensem hem hemi gat raet blong stap olsem\nwan inosen man o woman go kasem taem we kot i pruvum se hemi gilti from se hemi"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "b849488488fce7846cbfd3625ef28280",
            "Index": 2,
            "Label": "3",
            "Size": [
                595.0,
                842.0
            ],
            "Text": "mekem rong agensem loa long wan pablik traeol we hemi bin gat evri janis we hemi\nnidim blong difendem hemwan.\nBambae man o woman i no gilti from wan rong we hemi mekem o wan aksen we hemi\nno mekem we i no wan rong folem nasonal mo intenasonal loa, long taem we man o\nwoman ia i mekem aksen ia. Bambae i nogat wan panismen we i hevi bitim hemia we\ni aplae long taem ia we man o woman ia i bin mekem rong ia.\nAtikol 12\nBambae man o woman i no save intefea wetem praevet laef, famili, hom or\nkorespondens blong narafala man o woman folem tingting blong hem, mo no save\nspolem hae respek mo gudfala nem blong hem. Evriwan i gat raet blong loa i\nprotektem hem agensem ol fasin blong intefea olsem o atak.\nAtikol 13\nEvriwan i gat raet blong kasem fridom blong go long weaples hemi wantem go mo\nblong stap insaed long eria blong wanwan steit.\nEvriwan i gat raet blong livim eni kaontri, we i minim se kaontri blong hem tu mo\nblong hemi go bak long kaontri blong hem.\nAtikol 14\nEvriwan i gat raet blong lukaotem mo stap long wan ples long wan narafala kaontri\nsipos hemi stap ronwe long ol fasin blong talem mo tritum nogud man o woman.\nMan o woman i no save yusum raet ia taem i gat prosekusen we i kamaot folem ol\nkraem we oli no kamaot from politik o from ol aksen we oli no folem ol eim mo\nprinsipol blong Unaeted Neisesn.\nAtikol 15\nEvriwan i gat raet blong gat wan nasonaliti.\nBambae wan man o woman i nogat raet blong kiaman long wan man o woman long\nnasonaliti blong hem o kiaman long raet blong jenisim nasonaliti blong hem.\nAtikol 16\nEvri man mo woman long evri eij, nomata wanem reis, nasonaliti o rilijen, oli gat raet\nblong maret mo blong statem wan famili. Oli gat raet long ikwel raet long saed blong\nmaret, long taem blong maret mo long taem we oli disolvem maret.\nMaret bambae i tekemples nomo taem we hemi tingting blong man mo woman ia\nblong tufala i maret.\nFamili hemi natural mo impoten grup unit blong sosaeti mo hemi gat raet blong\nsosaeti mo steit i protektem hem.\nAtikol 17\nEvriwan i gat raet blong onem wan propeti hemwan mo tu wetem ol narafala man o\nwoman tugeta.\nFolem tingting blong hem, bambae wan man o woman i no save kiaman long narafala"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "037c5bf332f0764ff5b90523fb5b8c34",
            "Index": 3,
            "Label": "4",
            "Size": [
                595.0,
                842.0
            ],
            "Text": "man o woman from propeti blong hem.\nAtikol 18\nEvriwan i gat raet long fridom blong tingting, fridom blong morol tingting blong\njasmen mo rilijen; raet ia hemi kavremap fridom blong jenisim rilijen o bilif blong\nhem, mo fridom blong hem hemwan o tugeta wetem ol narafala man o woman long\nkomuniti mo long pablik o praevet laef, blong soem rilijen blong hem tru long fasin\nwe hemi tijim, praktisim, wosip mo folem ol tijing blong rilijen blong hem o biliv\nblong hem.\nAtikol 19\nEvriwan i gat raet long fridom blong talem tingting blong hem mo talem long wei we\nhemi wantem; raet ia hemi kavremap fridom blong save gat ol difren tingting wetaot\nman i intefea mo blong risivim mo givimaot infomeisen mo ol tingting tru long\nniuspepa, televisen o radio nomata long ol baondri blong ol kaontri.\nAtikol 20\nEvriwan i gat raet long fridom blong mit wanples mo grup tugeta long fasin we i gat\npis long hem.\nWan man o woman i no save fosem narafala man o woman blong stap long wan\nasosiesen.\nAtikol 21\nEvriwan i gat raet blong tekpat long Gavman blong kaontri blong hem, daerek o tru\nlong ol representativ we olgeta pipol oli jusum folem tingting blong olgeta.\nEvriwan i gat raet long semak janis blong kasem sevis blong Gavman long kaontri\nblong hem.\nBambae pipol oli jusum kaen Gavman we oli wantem blong rul; fasin blong jusum\nGavman ia bambae i kamaot tru ol eleksen long wanwan period mo bambae evri man\nmo woman i gat raet blong vot long sekret folem ol fasin blong fri vot.\nAtikol 22\nEvriwan, olsem memba blong sosaeti, i gat raet blong kasem sosol sekuriti mo hemi\ngat raet blong kasem ol ekonomik, sosol mo kaljarol raet blong hem we hemi nidim\nfrom respek blong hem mo blong mekem se hemi fri blong developem hemwan,\nhemia tru long help mo hadwok blong nasonol mo intenasonol komuniti mo folem\noganaeseisen mo risos blong wanwan Kaontri.\nAtikol 23\nEvriwan i gat raet blong wok, blong jusum wanem wok hemi wantem mekem, blong\nstap long ol gudfala kondisen blong wok mo blong gat proteksen agensem fasim\nblong nogat wok.\nEvriwan, wetaot diskrimineisen, i gat raet blong kasem ikwol pei blong mekem semak\nwok.\nEvriwan we i wok oli gat raet long stret mo gudfala pei we i mekem se hem mo famili\nblong hem i save gat wan gudfala laef we i soem se i gat respek, mo i kasem tu ol"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "374e58197796ab42fdc3f000f3c16519",
            "Index": 4,
            "Label": "5",
            "Size": [
                595.0,
                842.0
            ],
            "Text": "narafala kaen proteksen long sosol laef blong hem, sipos i gat nid.\nEvriwan i gat raet blong fomem mo joenem ol tred union blong protektem ol intres\nblong olgeta.\nAtikol 24\nEvriwan i gat raet blong spel mo enjoem hem, we i minim se i mas gat limit long ol\nhaoa blong wok mo blong oli gat holidei wetem pei wanwan taem.\nAtikol 25\nEvriwan i gat raet long wan standed blong laef we i stret long helt mo welfea blong\nhem mo famili blong hem, hemia long saed blong kakae, klos, haos mo medikol kea\nmo ol narafala sosol sevis, mo raet long sekuriti long taem we man o woman i no wok,\ni sik, wan pat blong bodi i nogat o no save wok gud, woman i lusum man blong hem o\nman i lususm woman blong hem, taem hemi olfala o taem hemi no save gat wan\ngudfala laef from sam samting we hemwan i no save kontrolem.\nMama mo pikinini oli gat raet blong kasem spesel kea mo help. Evri pikinini, nomata\nwe oli bon long mama mo papa we tufala i mared o no mared, bambae oli kasem\nsemak protektek long sosol laef blong olgeta tu.\nAtikol 26\nEvriwan i gat raet blong kasem edukeisen. Bambae edukeisen hemi fri, sipos i no\nlong ol narafala level be bambae hemi hapen long ol elementeri mo fes level blong\nskul. Bambae evri pikinini i mas go long wan elementeri skul. Bambae i mas gat\nteknikol mo profesonal edukeisen we pipol i save folem sipos oli wantem mo bambae\nevri man mo woman i gat raet blong kasem hae edukeisen folem merit.\nEdukeisen bambae hemi blong developem fulwan ol defren kaen fasin blong man mo\nwoman mo blong leftemap respek blong ol raet blong man mo woman mo ol stamba\nfridom. Edukeisen bambae hemi promotem fasin blong andastanem, luksave nid mo\nmekem fren wetem evri kaontri, evri difren kaen reis mo rilijes grup blong pipol mo\nbambae hemi mekem ol wok blong Unaeted Neisen blong kipim pis oltaem.\nPapa mo mama blong pikinini oli gat raet blong jusum kaen edukeisen we bambae\npikinini blong tufala i kasem.\nAtikol 27\nEvriwan i gat raet blong tekempat olsem hemi wantem long kaljarol laef blong\nkomuniti, blong enjoem ol art mo serem ol save blong saens we i stap kam andap mo\nol benefit blong hem.\nEvriwan i gat raet blong protektem ol morol mo materiol interes we i kamoat folem\neni wok we man mo woman i prodiusum long saed blong saens, litereja mo art we\nhemi bin raetem.\nAtikol 28\nEvriwan i gat raet long wan sosol mo intenasonol oda we i mekem se oli save yusum\nfulwan ol raet mo fridom we oli stap insaed long Deklereisen ia.\nAtikol 29"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "bb30fab65f3e0e26bf1a0e7ede9bcde1",
            "Index": 5,
            "Label": "6",
            "Size": [
                595.0,
                842.0
            ],
            "Text": "Evriwan i gat diuti blong mekem i go long komuniti we tru long hem nomo bambae\nhemi fri blong save developem fulwan fasin blong hem olsem wan man o woman.\nTaem we man mo woman i stap yusum ol raet mo fridom ia, bambae evriwan i mas\nfolem ol limit we oli stap insaed long loa blong mekem se man i luksave mo\nrespektem ol raet mo fridom blong ol narafala pipol mo blong folem ol rul blong\ngudfala fasin, pablik oda mo jenerol welfea long wan demokratik sosaeti.\nMan mo woman i no save yusum ol raet mo fridom ia long wei we i agensem ol\ntingting mo prinsipol blong Unaeted Neisens.\nAtikol 30\nWan man o woman i no save yusum wan pat blong Deklereisen ia blong mekem se\nSteit, o wan grup o man o woman i ting se hemi gat raet blong mekem eni aktiviti o\nblong mekem eni aksen we i go agensem ol raet mo fridom we i stap insaed long\nDeklereisen ia."
        }
    }
}
