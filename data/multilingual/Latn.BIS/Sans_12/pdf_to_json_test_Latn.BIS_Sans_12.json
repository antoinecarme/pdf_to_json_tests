{
    "MetaData": {
        "Author": null,
        "Creation_Date": 1581467048,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Image": "1d0353153e2457f76bd88cfc2ad064a6",
            "Index": 0,
            "Label": "1",
            "Size": [
                595.0,
                842.0
            ],
            "Text": "Deklereisen Blong Raet Blong Evri Man Mo Woman Raon Wol\nFESTOK\nFrom se Jenerol Asembli i luksave respek mo ikwol raet blong man mo woman olsem stamba blong fridom, jastis mo pis long wol,\nFrom se fasin blong no luksave mo no respektem ol raet blong man mo woman i mekem se i gat ol nogud aksen i tekemples we oli mekem se\npipol i kros, mo bambae wan taem i kam we pipol bambae i glad long fridom blong toktok mo biliv blong hem, fridom blong no fraet mo\nwantem samting hemi kamaot olsem nambawan tingting blong ol grasrut pipol,\nFrom se hemi wan impoten samting, sipos man i no fos blong lukaotem help, olsem wan las aksen we hemi save mekem, blong faet agensem\nrabis fasin blong spoelem no fosem pipol hemia blong mekem nomo se Loa i protektem ol raet blong man mo woman,\nFrom se i gat nid blong promotem fasin blong developem frensip wetem ol narafala kaontri,\nFrom se ol pipol blong Unaeted Neisen oli talem bakegen insaed long Jata strong tingting blong olgeta long ol stamba raet blong man mo\nwoman, respek mo valiu blong man mo woman mo long ikwol raet blong man mo woman, oli disaed blong promotem sosol progres mo ol\nstanded blong laef we i moa gud mo we i gat moa fridom,\nFrom se ol Memba Kaontri oli mekem strong promis blong promotem respek blong ol raet blong man mo woman olbaot long wol mo gat ol\nstamba fridom taem we oli stap wok tugeta wetem Unaeted Neisen,\nFrom se hemi impoten tumas blong evriwan i luksave ol raet mo fridom blong promis ia i save tekemples fulwan,\nHemi mekem se JENEROL ASEMBLI i putumaot\nDeklereisen blong ol Raet blong evri Man mo Woman Raon long Wol olsem wan impoten samting we evri pipol mo evri kaontri long wol oli\nmas kasem, blong mekem se wanwan man mo woman insaed long sosaeti oli tingting oltaem long Deklereisen ia, bambae oli wok had tru long\ntijing mo edukeisen blong leftemap resek long ol raet mo fridom ia mo tru ol step we oli tekem long nasonol mo intenasonol level, blong\nmekem se ol pipol blong ol Memba Kaontri mo ol pipol blong ol teritori we oli stap anda long olgeta blong oli luksave mo folem Deklereisen\nia.\nAtikol 1\nEvri man mo woman i bon fri mo ikwol long respek mo ol raet. Oli gat risen mo tingting mo oli mas tritim wanwan long olgeta olsem ol brata\nmo sista.\nAtikol 2\nEvriwan i gat raet long evri raet mo fridom we i stap long Deklereisen ia, wetaot eni kaen difrens, olsem long reis, kala blong skin, seks,"
        },
        "1": {
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Image": "03655e285e39c633a860b45c8fbdd7b2",
            "Index": 1,
            "Label": "2",
            "Size": [
                595.0,
                842.0
            ],
            "Text": "langwis, rilijen, politikol o narafala kaen tingting, we i kamaot long saed blong neisen o sosol, propeti, taem we man i bon long hem o emi\nnarafala sosol saed olsem.\nAndap long hemia, bambae wan man o woman i no save mekem eni difrens long level blong politik, eria we wok hem i kavremap o\nintenasonol level blong kaontri o teritori blong narafala man o woman ia, nomata we hemi indipenden, tras, non-self-gavening o anda eni\nnarafala arenjmen blong soverenti.\nAtikol 3\nEvriwan i gat raet blong laef, fridommo sekuriti blong man mo woman.\nAtikol 4\nBambae man i no tekem narafala man o woman olsem slev blong hem. Bambae hemi agensem loa blong eni kaen fasin blong slev mo fasin\nblong salem man o woman olsem slev i tekemples.\nAtikol 5\nBambae man mo woman i no save mekem fasin blong mekem narafala man o woman i safa o mekem rabis fasin long hem, fasin we i nogud\nlong man o woman o tritim man o woman long fasin o panismen we i soem se man o woman i luk daon long man o woman.\nAtikol 6\nEvriwan i gat raet blong narafala man i luksave hem olsem wan man o woman we i stap anda long loa.\nAtikol 7\nEvri man mo woman i semak folem loa mo oli gat semak raet wetaot eni diskrismineisen blong loa i protektem olgeta. Evri man mo woman oli\ngat raet blong loa ia i protektem olgeta long ikwol fasin agensem diskrimineisen long taem we man mo woman i brekem wan pat blong\nDeklereisen ia mo agensem eni fasin blong mekem se i gat diskrimineisen olsem.\nAtikol 8\nEvriwan i gat raet blong kasem wan stret fasin blong stretem problem we ol stret nasonol traebuno blong ol akt we oli go agensem ol stamba\nraet we Konstitusen o loa givim, oli mekem.\nAtikol 9\nBambae man o woman i no save arestem narafala man o woman long fasin we i folem tingting blong hem nomo, fasin blong givim panismen o\nfasin blong mekem man i stap hemwan olsem panismen.\nAtikol 10"
        },
        "2": {
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Image": "a36e3a66c07f5b8a8f2d69df5be5325c",
            "Index": 2,
            "Label": "3",
            "Size": [
                595.0,
                842.0
            ],
            "Text": "Evriwan i gat raet blong ful ikwaliti long wan indipenden mo fea pablik hearing we wan indipenden mo fea tribunal i putum, long taem blong\ndisaedem ol raet mo ol obligeisen blong hem mo blong eni kriminol jasmen agensem hem.\nAtikol 11\nEniwan we i gat jasmen blong wan rong agensem hem hemi gat raet blong stap olsem wan inosen man o woman go kasem taem we kot i\npruvum se hemi gilti from se hemi mekem rong agensem loa long wan pablik traeol we hemi bin gat evri janis we hemi nidim blong difendem\nhemwan.\nBambae man o woman i no gilti from wan rong we hemi mekem o wan aksen we hemi no mekem we i no wan rong folem nasonal mo\nintenasonal loa, long taem we man o woman ia i mekem aksen ia. Bambae i nogat wan panismen we i hevi bitim hemia we i aplae long taem ia\nwe man o woman ia i bin mekem rong ia.\nAtikol 12\nBambae man o woman i no save intefea wetem praevet laef, famili, hom or korespondens blong narafala man o woman folem tingting blong\nhem, mo no save spolem hae respek mo gudfala nem blong hem. Evriwan i gat raet blong loa i protektem hem agensem ol fasin blong intefea\nolsem o atak.\nAtikol 13\nEvriwan i gat raet blong kasem fridom blong go long weaples hemi wantem go mo blong stap insaed long eria blong wanwan steit.\nEvriwan i gat raet blong livim eni kaontri, we i minim se kaontri blong hem tu mo blong hemi go bak long kaontri blong hem.\nAtikol 14\nEvriwan i gat raet blong lukaotem mo stap long wan ples long wan narafala kaontri sipos hemi stap ronwe long ol fasin blong talem mo tritum\nnogud man o woman.\nMan o woman i no save yusum raet ia taem i gat prosekusen we i kamaot folem ol kraem we oli no kamaot from politik o from ol aksen we oli\nno folem ol eim mo prinsipol blong Unaeted Neisesn.\nAtikol 15\nEvriwan i gat raet blong gat wan nasonaliti.\nBambae wan man o woman i nogat raet blong kiaman long wan man o woman long nasonaliti blong hem o kiaman long raet blong jenisim\nnasonaliti blong hem.\nAtikol 16"
        },
        "3": {
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Image": "ea5460e997e3bc3b5795ff6f8bd046b3",
            "Index": 3,
            "Label": "4",
            "Size": [
                595.0,
                842.0
            ],
            "Text": "Evri man mo woman long evri eij, nomata wanem reis, nasonaliti o rilijen, oli gat raet blong maret mo blong statem wan famili. Oli gat raet\nlong ikwel raet long saed blong maret, long taem blong maret mo long taem we oli disolvem maret.\nMaret bambae i tekemples nomo taem we hemi tingting blong man mo woman ia blong tufala i maret.\nFamili hemi natural mo impoten grup unit blong sosaeti mo hemi gat raet blong sosaeti mo steit i protektem hem.\nAtikol 17\nEvriwan i gat raet blong onem wan propeti hemwan mo tu wetem ol narafala man o woman tugeta.\nFolem tingting blong hem, bambae wan man o woman i no save kiaman long narafala man o woman from propeti blong hem.\nAtikol 18\nEvriwan i gat raet long fridom blong tingting, fridom blong morol tingting blong jasmen mo rilijen; raet ia hemi kavremap fridom blong\njenisim rilijen o bilif blong hem, mo fridom blong hem hemwan o tugeta wetem ol narafala man o woman long komuniti mo long pablik o\npraevet laef, blong soem rilijen blong hem tru long fasin we hemi tijim, praktisim, wosip mo folem ol tijing blong rilijen blong hem o biliv\nblong hem.\nAtikol 19\nEvriwan i gat raet long fridom blong talem tingting blong hem mo talem long wei we hemi wantem; raet ia hemi kavremap fridom blong save\ngat ol difren tingting wetaot man i intefea mo blong risivim mo givimaot infomeisen mo ol tingting tru long niuspepa, televisen o radio nomata\nlong ol baondri blong ol kaontri.\nAtikol 20\nEvriwan i gat raet long fridom blong mit wanples mo grup tugeta long fasin we i gat pis long hem.\nWan man o woman i no save fosem narafala man o woman blong stap long wan asosiesen.\nAtikol 21\nEvriwan i gat raet blong tekpat long Gavman blong kaontri blong hem, daerek o tru long ol representativ we olgeta pipol oli jusum folem\ntingting blong olgeta.\nEvriwan i gat raet long semak janis blong kasem sevis blong Gavman long kaontri blong hem.\nBambae pipol oli jusum kaen Gavman we oli wantem blong rul; fasin blong jusum Gavman ia bambae i kamaot tru ol eleksen long wanwan\nperiod mo bambae evri man mo woman i gat raet blong vot long sekret folem ol fasin blong fri vot."
        },
        "4": {
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Image": "11d2a49239ea84944856b40146e4d638",
            "Index": 4,
            "Label": "5",
            "Size": [
                595.0,
                842.0
            ],
            "Text": "Atikol 22\nEvriwan, olsem memba blong sosaeti, i gat raet blong kasem sosol sekuriti mo hemi gat raet blong kasem ol ekonomik, sosol mo kaljarol raet\nblong hem we hemi nidim from respek blong hem mo blong mekem se hemi fri blong developem hemwan, hemia tru long help mo hadwok\nblong nasonol mo intenasonol komuniti mo folem oganaeseisen mo risos blong wanwan Kaontri.\nAtikol 23\nEvriwan i gat raet blong wok, blong jusum wanem wok hemi wantem mekem, blong stap long ol gudfala kondisen blong wok mo blong gat\nproteksen agensem fasim blong nogat wok.\nEvriwan, wetaot diskrimineisen, i gat raet blong kasem ikwol pei blong mekem semak wok.\nEvriwan we i wok oli gat raet long stret mo gudfala pei we i mekem se hem mo famili blong hem i save gat wan gudfala laef we i soem se i gat\nrespek, mo i kasem tu ol narafala kaen proteksen long sosol laef blong hem, sipos i gat nid.\nEvriwan i gat raet blong fomem mo joenem ol tred union blong protektem ol intres blong olgeta.\nAtikol 24\nEvriwan i gat raet blong spel mo enjoem hem, we i minim se i mas gat limit long ol haoa blong wok mo blong oli gat holidei wetem pei\nwanwan taem.\nAtikol 25\nEvriwan i gat raet long wan standed blong laef we i stret long helt mo welfea blong hem mo famili blong hem, hemia long saed blong kakae,\nklos, haos mo medikol kea mo ol narafala sosol sevis, mo raet long sekuriti long taem we man o woman i no wok, i sik, wan pat blong bodi i\nnogat o no save wok gud, woman i lusum man blong hem o man i lususm woman blong hem, taem hemi olfala o taem hemi no save gat wan\ngudfala laef from sam samting we hemwan i no save kontrolem.\nMama mo pikinini oli gat raet blong kasem spesel kea mo help. Evri pikinini, nomata we oli bon long mama mo papa we tufala i mared o no\nmared, bambae oli kasem semak protektek long sosol laef blong olgeta tu.\nAtikol 26\nEvriwan i gat raet blong kasem edukeisen. Bambae edukeisen hemi fri, sipos i no long ol narafala level be bambae hemi hapen long ol\nelementeri mo fes level blong skul. Bambae evri pikinini i mas go long wan elementeri skul. Bambae i mas gat teknikol mo profesonal\nedukeisen we pipol i save folem sipos oli wantem mo bambae evri man mo woman i gat raet blong kasem hae edukeisen folem merit.\nEdukeisen bambae hemi blong developem fulwan ol defren kaen fasin blong man mo woman mo blong leftemap respek blong ol raet blong\nman mo woman mo ol stamba fridom. Edukeisen bambae hemi promotem fasin blong andastanem, luksave nid mo mekem fren wetem evri"
        },
        "5": {
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Image": "2343644255659f307642ee04f323a8cb",
            "Index": 5,
            "Label": "6",
            "Size": [
                595.0,
                842.0
            ],
            "Text": "kaontri, evri difren kaen reis mo rilijes grup blong pipol mo bambae hemi mekem ol wok blong Unaeted Neisen blong kipim pis oltaem.\nPapa mo mama blong pikinini oli gat raet blong jusum kaen edukeisen we bambae pikinini blong tufala i kasem.\nAtikol 27\nEvriwan i gat raet blong tekempat olsem hemi wantem long kaljarol laef blong komuniti, blong enjoem ol art mo serem ol save blong saens we\ni stap kam andap mo ol benefit blong hem.\nEvriwan i gat raet blong protektem ol morol mo materiol interes we i kamoat folem eni wok we man mo woman i prodiusum long saed blong\nsaens, litereja mo art we hemi bin raetem.\nAtikol 28\nEvriwan i gat raet long wan sosol mo intenasonol oda we i mekem se oli save yusum fulwan ol raet mo fridom we oli stap insaed long\nDeklereisen ia.\nAtikol 29\nEvriwan i gat diuti blong mekem i go long komuniti we tru long hem nomo bambae hemi fri blong save developem fulwan fasin blong hem\nolsem wan man o woman.\nTaem we man mo woman i stap yusum ol raet mo fridom ia, bambae evriwan i mas folem ol limit we oli stap insaed long loa blong mekem se\nman i luksave mo respektem ol raet mo fridom blong ol narafala pipol mo blong folem ol rul blong gudfala fasin, pablik oda mo jenerol welfea\nlong wan demokratik sosaeti.\nMan mo woman i no save yusum ol raet mo fridom ia long wei we i agensem ol tingting mo prinsipol blong Unaeted Neisens.\nAtikol 30\nWan man o woman i no save yusum wan pat blong Deklereisen ia blong mekem se Steit, o wan grup o man o woman i ting se hemi gat raet\nblong mekem eni aktiviti o blong mekem eni aksen we i go agensem ol raet mo fridom we i stap insaed long Deklereisen ia."
        }
    }
}
