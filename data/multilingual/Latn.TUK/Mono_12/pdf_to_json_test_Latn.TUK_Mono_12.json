{
    "MetaData": {
        "Author": null,
        "Creation_Date": 1581471132,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "4a26047aea9f9429151e42dc4a16a43b",
            "Index": 0,
            "Label": "1",
            "Size": [
                595.0,
                842.0
            ],
            "Text": "ADAM HUKUKLARYNYŇ ÄHLUMUMY JARNAMASY\n1948‐nji ýylyň 10‐njy dekabrynda Birleşen Milletler Guramasynyň Baş Assambleýasy Adam\nhukuklarynyň ählumumy jarnamasyny tassyklady. Bu taryhy ähmiýetli karary kabul edip, Assambleýa\nGuramanyň ähli agza‐döwletlerine Deklarasiýanyň tekstini jar etmek we ony ýurtlaryň hem‐de\nterritoriýalaryň syýasy durumyna parh goýmazdan ýaýratmak, yglan etmek, esasan‐da mekdeplerde\nwe beýleki okuw jaýlarynda düşündirmek islegi bilen ýüz tutdy.\nGIRIŞ\nAdamzat kowmunyň agzalaryna deň derejede degişli mertebäniň we olaryň deň we aýrylmaz\nhukuklarynyň ykrar edilmeginiň azatlygyň, adalatyň hem‐de ählumumy dynçlygyň esasy bolup\ndurýandygyny göz öňünde tutup; we\nAdam hukuklarynyň äsgerilmezliginiň we ýigrenilmeginiň adamzat ynsabyny haýykdyrýan wagşyçylyk\naktlaryna getirendigini hem‐de adamlaryň söz we wyždan azatlygyna ýe we gorkudyr mätäçlikden\nazat boljak dünýäsiniň döredilmeginiň adamlaryň belent ymtylyşy diýlip yglan edilendigini göz\nöňünde tutup; we\nZulmuň we sütemiň garşysyna iň soňky serişde hökmünde adamynyň gozgalaňa baş götermek\nzerurlygyny aradan aýyrmak maksady bilen adam hukuklarynyň kanunyň häkimligi tarapyndan\ngoralmagyny göz öňünde tutup; we\nHalklaryň arasyndaky dostlukly gatnaşyklaryň ösmegine ýardam etmek zerurlygyny göz öňünde\ntutup; we\nBirleşen Milletleriň halklarynyň esasy adam hukuklaryna, adam şahsyýetiniň mertebesine we\ngymmatyna, erkegiňdir aýalyň deňhukuklylygyna öz ynamlaryny Düzgünnamada tassyklandyklaryny we\nsosial ösüşedir ýaşaýyş şertleriniň gowulanmagyna has erkinlikde ýardam etmegi ýüreklerine\ndüwendiklerini göz öňünde tutup; we\nAgza‐döwletleriň Birleşen Milletler Guramasy bilen hyzmatdaşlykda adam hukuklaryna we esasy\nazatlyklaryna hemmeleriň sarpa goýmagyny we berjaý etmegini goldamaga borçlanandyklaryny göz\nöňünde tutup; we\nBu hukuklaryň we azatlyklaryň häsiýetine hemmeleriň düşünmeginiň olaryň doly ýerine ýetirilmegi\nüçin ägirt uly ähmiýetiniň bardygyny göz öňünde tutup;\nBAŞ ASSAMBLEÝA\nADAM HUKUKLARYNYŇ BU ÄHLUMUMY DEKLARASIÝASYNY ähli halklaryň we döwletleriň ýerine ýetirmäge\nçalyşmaly wezipesi hökmünde jar edýär\nHer bir adam, jemgyýetiň her bir guramasy bu Deklarasiýany gündelik göz öňünde tutup, aň‐\ndüşünje ýaýratmak we ylym‐bilim bermek arkaly bu hukuklara we azatlyklara sarpa goýulmagyna\nýardam etmäge milli we halkara progressiw çäreler arkaly, olaryň ählumumy we degerli ykrar\nedilmegini hem‐de olaryň agza‐döwletler tarapyndan we şonuň ýaly‐da öz garamagyndaky halklaryň\nwe territoriýalaryň içinde ykrar edilmegini gazanmaga jan etmelidirler.\n1‐nji madda:\nAdamlaryň hemmesi azat dogulýarlar we öz mertebesi hem‐de hukuklary boýunça ilkibaşdan\ndeňdirler. Olara ozal‐başdan aň, ynsap berlendir we biri‐birine özara doganlyk ruhunda\nçemeleşmek olaryň ýaraşygydyr.\n2‐nji madda:\nHer bir adam jynsyna, derisiniň reňkine, aýal‐ erkekligine, diline, dinine, syýasy ýa‐da\nbeýleki ynamlaryna, milli we sosial gelip çykyşyna, emläk ýagdaýyna, haýsy gatlakdandygyna ýa‐\nda gaýry tapawutlaryna garamazdan, bu Deklarasiýada jar edilen ähli hukuklara we ähli\nazatlyklara ýedir.\nMundan başga‐da, adamynyň ýerliginiň, ýurdunyň ýa‐da gelip çykan territoriýasynyň syýasy, hukuk\nýa‐da halkara durumy esasynda, ol territoriýanyň bakna ýa bakna däldigine, garaşsyzlygyna ýa‐da\nhaýsydyr bir görnüşde özbaşdaklygynyň çäklendirilendigine esaslanan hiç bir tapawutlandyrma\nbolmaly däldir.\n3‐nji madda:\nHer bir adam ýaşaýyşa, azatlyga we şahsy eldegrilmezlige haklydyr.\n4‐nji madda:\nHiç kim gulçulykda ýa‐da baknalykda saklanyp bilinmez; gulçulygyň we gul söwdasynyň ähli"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "248e8127d40d7d73831298db1541c267",
            "Index": 1,
            "Label": "2",
            "Size": [
                595.0,
                842.0
            ],
            "Text": "görnüşleri gadagan edilýär.\n5‐nji madda:\nHiç kim öz adamçylyk mertebesini depeleýän, kemsidiji gatnaşyga we rehimsiz jeza çäresine duçar\nedilmeli däldir.\n6‐njy madda:\nHer bir adam, nirededigine garamazdan, özüniň hukuk subýekti hökmünde ykrar edilmegine\nhaklydyr.\n7‐nji madda:\nAdamlaryň hemmesi kanunyň öňünde deňdirler we kanunyň goragyndan peýdalanmaga deň derejede\nhaklydyrlar. Adamlaryň hemmesi bu Deklarasiýany bozýan her bir diskriminasiýadan we şeýle\ndiskriminasiýa öjükdirmeden goralmaga deň derejede haklydyr.\n8‐nji madda:\nHer bir adam konstitusiýanyň ýa‐da kanunyň özüne beren esasy hukuklary bozulan ýagdaýynda öz\nhukuklaryny başarnykly milli sudlar arkaly netijeli dikeltmäge haklydyr.\n9‐njy madda:\nHiç kim eden‐ýtdilikli tussag edilmäge, saklanylmaga ýa‐da ýurdundan kowulmaga duçar edilip\nbilinmez.\n10‐njy madda:\nHer bir adam öz hukuklarynyň we borçlarynyň kesgitlenmegi we özüne bildirilen jenaýat\naýyplamasynyň esaslydygyny anyklamak üçin doly deňhukuklylyk esasynda öz işiniň açyk we\nadalatyň ähli talaplaryna laýyklykda garaşsyz we bitarap sudda seredilmegine haklydyr.\n11‐nji madda:\nJenaýat edenlikde aýyp bildirilýän her bir adam tä oňa goranmaga ähli mümkinçilikler döredilen\naçyk sud prosesinde ýazyklydygy kanuny ýol bilen boýnuna goýulýança günäsiz hasaplanmaga\nhaklydyr.\nIlki edilen wagtynda milli kanunlara we halkara kanunçylygyna görä jenaýaty emele getirmedik\nhaýsydyr bir hereketi edenligi ýa‐da etmänligi esasynda hiç kim ýazgarylyp bilinmez. Şeýle‐de,\njenaýat edilen wagtynda bu babatda ulanylmagy mümkin bolan jeza çäresinden agyr çäre görlüp\nbilinmez.\n12‐nji madda:\nHiç kim öz şahsy we maşgala durmuşyna eden‐ýtdilikli gatyşylmagyna, öz ýaşaýyş jaýynyň\neldegrilmezliginiň, hat‐habar aragatnaşyklarynyň gizlinliginiň ýa‐da öz at‐abraýynyň we\nmertebesiniň garawsyz bozulmagyna duçar edilip bilinmez. Her bir adam öz durmuşyna beýle\ngatyşmalardan ýa‐da kastdan kanun arkaly goranmaga haklydyr.\n13‐nji madda:\nHer bir adam her bir döwletiň çäginde erkin hereket etmäge we özüne ýaşamaga ýer gözlemäge\nhaklydyr.\nHer bir adam islendik ýurtdan, şol sanda öz ýurdundan‐da, çykyp gitmäge we öz ýurduna ýene‐de\ndolanmaga haklydyr.\n14‐nji madda:\nHer bir adam ýanalmalardan gaýry ýurtlarda gaçybatalga gözlemäge we ol gaçybatalgadan\npeýdalanmaga haklydyr.\nBu hukuk iş ýüzünde syýasy däl sebäplere görä edilen jenaýat ýa‐da Birleşen Milletler\nGuramasynyň maksatlaryna we prinsiplerine garşy gelýän etmişler sebäpli yzarlanylanda, ulanylyp\nbilinmez.\n15‐nji madda:\nHer bir adam graždan bolmaga haklydyr.\nHiç kim öz graždanlygyndan ýa‐da graždanlygyny üýtgetmek hukugyndan eden‐ýtdilikli kesilip\nbilinmez."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "3f4eeb2c38d32e459eb213f8fac8e68c",
            "Index": 2,
            "Label": "3",
            "Size": [
                595.0,
                842.0
            ],
            "Text": "16‐njy madda:\nKämillik ýaşyna ýeten erkekler we aýallar jyns, milli we dini aýratynlyklara görä hiç hili\nçäklendirilmezden öýlenmäge we maşgala gurmaga haklydyrlar. Olar nikalaşylanda, nikada durlanda\nwe nika bozulanda deň hukuklardan peýdalanýarlar.\nNika ‐ durmuş gurýanlaryň ikisiniň‐de öz erkine we diňe doly razylygyna görä gyýlyp bilner.\nMaşgala jemgyýetiň tebigy hem‐de esasy öýjügidir we jemgyýetiň we döwletiň goragyna daýanmaga\nhaklydyr.\n17‐nji madda:\nHer bir adam ýekebara ýa‐da beýlekiler bilen umumy emlägi edinmäge haklydyr.\nHiç kim öz emläginden esassyz el üzdürilmeli däldir.\n18‐nji madda:\nHer bir adam pikir, ynam we din azatlygyna haklydyr; bu hukuk diniňi ýa‐da ynamyňy üýtgetmek\nazatlygyny we öz diniňe ýa‐da ynamyňa uýmak hem‐de oňa ýeke özüň we il bilen bile hususy\ntertipde, şeýle‐de köpçülikde sežde etmek, ýörelge, hudaýa çokunmak we dini ritual dessurlaryň\nazatlygyny öz içine alýar.\n19‐njy madda:\nHer bir adam ynam azatlygyna we ynamyny erkin beýan etmäge haklydyr; bu hukuk öz ynamyňa\npäsgelsiz uýmak hem‐de informasiýany we ideýalary islendik serişdeler arkaly we döwletleriň\nçäklerinden garaşsyz gözlemek hem‐de ýaýratmak azatlygyny öz içine alýar.\n20‐nji madda:\nHer bir adam parahat ýygnanyşyklar we birleşmeler azatlygyna haklydyr.\nHiç kim haýsydyr bir birleşmä girmäge mejbur edilip bilinmez.\n21‐nji madda:\nHer bir adam gönüden‐göni ýa‐da erkin saýlanan wekilleriň üsti bilen öz döwletini dolandyrmaga\ngatnaşmaga haklydyr.\nHer bir adam öz ýurdunda döwlet gullugynda durmaga deň haklydyr.\nHalkyň erk‐islegi hökümetiň ygtyýarynyň esasy bolmalydyr; bu erk wagtly‐wagtynda we ählumumy\ndeňhukukly saýlawlaryň üpjün edilen ýagdaýynda we galplaşdyrylmadyk saýlawlarda gizlin ýa‐da\nsaýlaw hukuklarynyň azatlygyny doly üpjün edýän beýleki deň ähmiýetli görnüşdäki ses berişlikde\nöz beýanyny tapmalydyr.\n22‐nji madda:\nHer bir adam, jemgyýetiň agzasy hökmünde, sosial üpjünçilige hem‐de öz mertebesini saklamak we\nşahsyýetiniň azat ösüşini üpjün etmek üçin ykdysady, sosial we medeni ugurlarda zerur bolan\nhukuklaryny milli tagallalar we halkara hyzmatdaşlygy arkaly hem‐de her döwletiň öz düzümine we\nresurslaryna laýyklykda amala aşyrmaga haklydyr.\n23‐nji madda:\nHer bir adam zähmet çekmäge, iş saýlamak azatlygyna, adalatly we oňaýly zähmet şertlerine hem‐\nde işsizlikden goralmaga haklydyr.\nHer bir adam deň zähmet üçin, hiç hili kemsidilmä duçar edilmezden, deň gazanja haklydyr.\nHer bir işleýän adam özüniň we maşgalasynyň ynsana mynasyp ýaşaýyşyny üpjün edýän we zerur\nýagdaýda sosial üpjünçiligiň goşmaça serişdeleri bilen üsti ýetirilýän adalatly we\nkanagatlanarly töleg almaga haklydyr.\nHer bir adam professional arkadaşlygy döretmäge we öz bähbitlerini goramak üçin professional\narkadaşlyklara girmäge haklydyr.\n24‐nji madda:\nHer bir adam iş gününiň göwnejaý çäklendirilmeginiň hasabyna wagtly‐wagtyna we tölegli zähmet\nrugsadyna çykmaga hem‐de dynç wagtynyň bolmagyna haklydyr.\n25‐nji madda:"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "c50fd6d342c24319d5b395d1a5f5b14a",
            "Index": 3,
            "Label": "4",
            "Size": [
                595.0,
                842.0
            ],
            "Text": "Her bir adam iýmiti, geýim‐gejimi, ýaşaýyş jaýyny, medisina kömegini öz içine alýan hem‐de onuň\nözüniň we maşgalasynyň saglygynydyr maddy hal‐ýagdaýyny, şeýle‐de işsiz galan, ýarawsyz, maýyp\nbolan, dul galan, garran ýa‐da özüne bagly bolmazdan, ýaşaýyş serişdeleriniň ýitirilmegine\ngetiren beýleki ýagdaýlarda zerur sosial hyzmatlary we üpjünçiligi göz öňünde tutýan ýaşaýyş\nderejesine haklydyr.\nEneler we çagalar aýratyn idege hem‐de ýardama haklydyrlar. Nikada doglanlygyna ýa‐da däldigine\ngaramazdan, ähli çagalar deň sosial goragdan peýdalanmalydyrlar.\n26‐njy madda:\nHer bir adam bilim almaga haklydyr. Iň bärkisi başlangyç we umumy bilim mugt bolmalydyr.\nBaşlangyç bilim hökmany bolmalydyr. Tehniki we professional bilim umumy elýeterli we ýokary\nbilim her kimiň ukybyna baglylykda hemmeler üçin elýeterli bolmalydyr.\nBilim adam şahsyýetiniň doly ösüşine hem‐de adam hukuklaryna we esasy azatlyklaryna sarpa\ngoýluşynyň ýokarlanmagyna ugrukdyrylan bolmalydyr. Bilim ähli halklaryň, jynsy ýa‐da dini\ntoparlaryň arasynda özara düşünişmäge, çydamlylyga we dostluga hem‐de Birleşen Milletler\nGuramasynyň parahatçylygy goramak işine ýardam etmelidir.\nKiçi ýaşly çagalary üçin bilimiň görnüşini saýlamaga gezek gelende, ene‐atalar artykmaç\nhukukdan peýdalanýarlar.\n27‐nji madda:\nHer bir adam jemgyýetiň medeni‐kultur durmuşyna erkin gatnaşmaga, sungatdan lezzet almaga, ylmy\nprogrese gatnaşmaga we onuň eşretlerinden peýdalanmaga haklydyr.\nHer bir adam awtor hökmünde öz ylmy, edebi‐çeper zähmetiniň netijesi bolup durýan ahlak we\nmaddy bähbitleriniň goralmagyna haklydyr.\n28‐nji madda:\nHer bir adam bu Deklarasiýada beýan edilen hukuklaryň we azatlyklaryň doly dabaralanyp biljek\nsosial hem‐de halkara gurluşyna haklydyr.\n29‐njy madda:\nHer bir adamynyň onuň şahsyýet taýdan azat we doly ösüşiniň ýeke‐täk mümkin bolan ýeri ‐\njemgyýetiň öňünde borçlary bardyr.\nÖz hak‐hukuklarynydan we azatlyklaryndan peýdalanan wagtynda her bir adam kanun boýunça göz\nöňünde tutulan we diňe özgeleriň hak‐hukuklaryny we azatlyklaryny ýeterlik ykrar etmek we\nhormatlamak zerurlygyndan hem‐de demokratik jemgyýetçilik düzgünlerini, ahlagyň adalatly we\njemgyýetiň umumy maddy hal‐ýagdaýynyň talaplaryny kanagatlandyrmakdan gelip çykýan\nçäklendirmelere duçar edilmelidir.\nBu hak‐hukuklar we azatlyklar durmuşa geçirilende, Birleşen Milletler Guramasynyň maksatlaryna\nwe prinsiplerine ters gelmeli däldir.\n30‐njy madda:\nBu Deklarasiýanyň hiç bir bölümi belli bir döwlete, adamlar toparyna ýa‐da aýratyn adamlara\nDeklarasiýada beýan edilen hak‐hukuklaryň we azatlyklaryň ýoguna ýanmaga gönükdirilen haýsydyr\nbir işleri ýa‐da hereketleri etmäge hukuk berýär diýen manyda düşündirilip bilinmez."
        }
    }
}
