{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471205,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ADAM HUKUKLARYNYŇ ÄHLUMUMY JARNAMASY\n1948‐nji ýylyň 10‐njy dekabrynda Birleşen Milletler Guramasynyň Baş Assambleýasy\nAdam hukuklarynyň ählumumy jarnamasyny tassyklady. Bu taryhy ähmiýetli karary\nkabul edip, Assambleýa Guramanyň ähli agza‐döwletlerine Deklarasiýanyň tekstini jar\netmek we ony ýurtlaryň hem‐de territoriýalaryň syýasy durumyna parh goýmazdan\nýaýratmak, yglan etmek, esasan‐da mekdeplerde we beýleki okuw jaýlarynda\ndüşündirmek islegi bilen ýüz tutdy.\nGIRIŞ\nAdamzat kowmunyň agzalaryna deň derejede degişli mertebäniň we olaryň deň we\naýrylmaz hukuklarynyň ykrar edilmeginiň azatlygyň, adalatyň hem‐de ählumumy\ndynçlygyň esasy bolup durýandygyny göz öňünde tutup; we\nAdam hukuklarynyň äsgerilmezliginiň we ýigrenilmeginiň adamzat ynsabyny\nhaýykdyrýan wagşyçylyk aktlaryna getirendigini hem‐de adamlaryň söz we wyždan\nazatlygyna ýe we gorkudyr mätäçlikden azat boljak dünýäsiniň döredilmeginiň\nadamlaryň belent ymtylyşy diýlip yglan edilendigini göz öňünde tutup; we\nZulmuň we sütemiň garşysyna iň soňky serişde hökmünde adamynyň gozgalaňa baş\ngötermek zerurlygyny aradan aýyrmak maksady bilen adam hukuklarynyň kanunyň\nhäkimligi tarapyndan goralmagyny göz öňünde tutup; we\nHalklaryň arasyndaky dostlukly gatnaşyklaryň ösmegine ýardam etmek zerurlygyny\ngöz öňünde tutup; we\nBirleşen Milletleriň halklarynyň esasy adam hukuklaryna, adam şahsyýetiniň\nmertebesine we gymmatyna, erkegiňdir aýalyň deňhukuklylygyna öz ynamlaryny\nDüzgünnamada tassyklandyklaryny we sosial ösüşedir ýaşaýyş şertleriniň\ngowulanmagyna has erkinlikde ýardam etmegi ýüreklerine düwendiklerini göz\nöňünde tutup; we\nAgza‐döwletleriň Birleşen Milletler Guramasy bilen hyzmatdaşlykda adam\nhukuklaryna we esasy azatlyklaryna hemmeleriň sarpa goýmagyny we berjaý\netmegini goldamaga borçlanandyklaryny göz öňünde tutup; we\nBu hukuklaryň we azatlyklaryň häsiýetine hemmeleriň düşünmeginiň olaryň doly\nýerine ýetirilmegi üçin ägirt uly ähmiýetiniň bardygyny göz öňünde tutup;\nBAŞ ASSAMBLEÝA\nADAM HUKUKLARYNYŇ BU ÄHLUMUMY DEKLARASIÝASYNY ähli halklaryň we\ndöwletleriň ýerine ýetirmäge çalyşmaly wezipesi hökmünde jar edýär\nHer bir adam, jemgyýetiň her bir guramasy bu Deklarasiýany gündelik göz öňünde\ntutup, aň‐düşünje ýaýratmak we ylym‐bilim bermek arkaly bu hukuklara we\nazatlyklara sarpa goýulmagyna ýardam etmäge milli we halkara progressiw çäreler\narkaly, olaryň ählumumy we degerli ykrar edilmegini hem‐de olaryň agza‐döwletler\ntarapyndan we şonuň ýaly‐da öz garamagyndaky halklaryň we territoriýalaryň içinde\nykrar edilmegini gazanmaga jan etmelidirler.\n1‐nji madda:\nAdamlaryň hemmesi azat dogulýarlar we öz mertebesi hem‐de hukuklary boýunça",
            "Image": "10aeb54b07f4e795734b4a6ca86bc48b"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ilkibaşdan deňdirler. Olara ozal‐başdan aň, ynsap berlendir we biri‐birine özara\ndoganlyk ruhunda çemeleşmek olaryň ýaraşygydyr.\n2‐nji madda:\nHer bir adam jynsyna, derisiniň reňkine, aýal‐ erkekligine, diline, dinine, syýasy ýa‐da\nbeýleki ynamlaryna, milli we sosial gelip çykyşyna, emläk ýagdaýyna, haýsy\ngatlakdandygyna ýa‐da gaýry tapawutlaryna garamazdan, bu Deklarasiýada jar edilen\nähli hukuklara we ähli azatlyklara ýedir.\nMundan başga‐da, adamynyň ýerliginiň, ýurdunyň ýa‐da gelip çykan territoriýasynyň\nsyýasy, hukuk ýa‐da halkara durumy esasynda, ol territoriýanyň bakna ýa bakna\ndäldigine, garaşsyzlygyna ýa‐da haýsydyr bir görnüşde özbaşdaklygynyň\nçäklendirilendigine esaslanan hiç bir tapawutlandyrma bolmaly däldir.\n3‐nji madda:\nHer bir adam ýaşaýyşa, azatlyga we şahsy eldegrilmezlige haklydyr.\n4‐nji madda:\nHiç kim gulçulykda ýa‐da baknalykda saklanyp bilinmez; gulçulygyň we gul\nsöwdasynyň ähli görnüşleri gadagan edilýär.\n5‐nji madda:\nHiç kim öz adamçylyk mertebesini depeleýän, kemsidiji gatnaşyga we rehimsiz jeza\nçäresine duçar edilmeli däldir.\n6‐njy madda:\nHer bir adam, nirededigine garamazdan, özüniň hukuk subýekti hökmünde ykrar\nedilmegine haklydyr.\n7‐nji madda:\nAdamlaryň hemmesi kanunyň öňünde deňdirler we kanunyň goragyndan\npeýdalanmaga deň derejede haklydyrlar. Adamlaryň hemmesi bu Deklarasiýany\nbozýan her bir diskriminasiýadan we şeýle diskriminasiýa öjükdirmeden goralmaga\ndeň derejede haklydyr.\n8‐nji madda:\nHer bir adam konstitusiýanyň ýa‐da kanunyň özüne beren esasy hukuklary bozulan\nýagdaýynda öz hukuklaryny başarnykly milli sudlar arkaly netijeli dikeltmäge\nhaklydyr.\n9‐njy madda:\nHiç kim eden‐ýtdilikli tussag edilmäge, saklanylmaga ýa‐da ýurdundan kowulmaga\nduçar edilip bilinmez.\n10‐njy madda:\nHer bir adam öz hukuklarynyň we borçlarynyň kesgitlenmegi we özüne bildirilen\njenaýat aýyplamasynyň esaslydygyny anyklamak üçin doly deňhukuklylyk esasynda öz\nişiniň açyk we adalatyň ähli talaplaryna laýyklykda garaşsyz we bitarap sudda",
            "Image": "e2059fe47e595e5cd7d101b14314dd8d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "seredilmegine haklydyr.\n11‐nji madda:\nJenaýat edenlikde aýyp bildirilýän her bir adam tä oňa goranmaga ähli mümkinçilikler\ndöredilen açyk sud prosesinde ýazyklydygy kanuny ýol bilen boýnuna goýulýança\ngünäsiz hasaplanmaga haklydyr.\nIlki edilen wagtynda milli kanunlara we halkara kanunçylygyna görä jenaýaty emele\ngetirmedik haýsydyr bir hereketi edenligi ýa‐da etmänligi esasynda hiç kim\nýazgarylyp bilinmez. Şeýle‐de, jenaýat edilen wagtynda bu babatda ulanylmagy\nmümkin bolan jeza çäresinden agyr çäre görlüp bilinmez.\n12‐nji madda:\nHiç kim öz şahsy we maşgala durmuşyna eden‐ýtdilikli gatyşylmagyna, öz ýaşaýyş\njaýynyň eldegrilmezliginiň, hat‐habar aragatnaşyklarynyň gizlinliginiň ýa‐da öz at‐\nabraýynyň we mertebesiniň garawsyz bozulmagyna duçar edilip bilinmez. Her bir\nadam öz durmuşyna beýle gatyşmalardan ýa‐da kastdan kanun arkaly goranmaga\nhaklydyr.\n13‐nji madda:\nHer bir adam her bir döwletiň çäginde erkin hereket etmäge we özüne ýaşamaga ýer\ngözlemäge haklydyr.\nHer bir adam islendik ýurtdan, şol sanda öz ýurdundan‐da, çykyp gitmäge we öz\nýurduna ýene‐de dolanmaga haklydyr.\n14‐nji madda:\nHer bir adam ýanalmalardan gaýry ýurtlarda gaçybatalga gözlemäge we ol\ngaçybatalgadan peýdalanmaga haklydyr.\nBu hukuk iş ýüzünde syýasy däl sebäplere görä edilen jenaýat ýa‐da Birleşen Milletler\nGuramasynyň maksatlaryna we prinsiplerine garşy gelýän etmişler sebäpli\nyzarlanylanda, ulanylyp bilinmez.\n15‐nji madda:\nHer bir adam graždan bolmaga haklydyr.\nHiç kim öz graždanlygyndan ýa‐da graždanlygyny üýtgetmek hukugyndan eden‐\nýtdilikli kesilip bilinmez.\n16‐njy madda:\nKämillik ýaşyna ýeten erkekler we aýallar jyns, milli we dini aýratynlyklara görä hiç\nhili çäklendirilmezden öýlenmäge we maşgala gurmaga haklydyrlar. Olar\nnikalaşylanda, nikada durlanda we nika bozulanda deň hukuklardan peýdalanýarlar.\nNika ‐ durmuş gurýanlaryň ikisiniň‐de öz erkine we diňe doly razylygyna görä gyýlyp\nbilner.\nMaşgala jemgyýetiň tebigy hem‐de esasy öýjügidir we jemgyýetiň we döwletiň\ngoragyna daýanmaga haklydyr.",
            "Image": "9da1696049f355c3ac76093170c39c42"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "17‐nji madda:\nHer bir adam ýekebara ýa‐da beýlekiler bilen umumy emlägi edinmäge haklydyr.\nHiç kim öz emläginden esassyz el üzdürilmeli däldir.\n18‐nji madda:\nHer bir adam pikir, ynam we din azatlygyna haklydyr; bu hukuk diniňi ýa‐da ynamyňy\nüýtgetmek azatlygyny we öz diniňe ýa‐da ynamyňa uýmak hem‐de oňa ýeke özüň we\nil bilen bile hususy tertipde, şeýle‐de köpçülikde sežde etmek, ýörelge, hudaýa\nçokunmak we dini ritual dessurlaryň azatlygyny öz içine alýar.\n19‐njy madda:\nHer bir adam ynam azatlygyna we ynamyny erkin beýan etmäge haklydyr; bu hukuk\nöz ynamyňa päsgelsiz uýmak hem‐de informasiýany we ideýalary islendik serişdeler\narkaly we döwletleriň çäklerinden garaşsyz gözlemek hem‐de ýaýratmak azatlygyny\nöz içine alýar.\n20‐nji madda:\nHer bir adam parahat ýygnanyşyklar we birleşmeler azatlygyna haklydyr.\nHiç kim haýsydyr bir birleşmä girmäge mejbur edilip bilinmez.\n21‐nji madda:\nHer bir adam gönüden‐göni ýa‐da erkin saýlanan wekilleriň üsti bilen öz döwletini\ndolandyrmaga gatnaşmaga haklydyr.\nHer bir adam öz ýurdunda döwlet gullugynda durmaga deň haklydyr.\nHalkyň erk‐islegi hökümetiň ygtyýarynyň esasy bolmalydyr; bu erk wagtly‐wagtynda\nwe ählumumy deňhukukly saýlawlaryň üpjün edilen ýagdaýynda we\ngalplaşdyrylmadyk saýlawlarda gizlin ýa‐da saýlaw hukuklarynyň azatlygyny doly\nüpjün edýän beýleki deň ähmiýetli görnüşdäki ses berişlikde öz beýanyny tapmalydyr.\n22‐nji madda:\nHer bir adam, jemgyýetiň agzasy hökmünde, sosial üpjünçilige hem‐de öz mertebesini\nsaklamak we şahsyýetiniň azat ösüşini üpjün etmek üçin ykdysady, sosial we medeni\nugurlarda zerur bolan hukuklaryny milli tagallalar we halkara hyzmatdaşlygy arkaly\nhem‐de her döwletiň öz düzümine we resurslaryna laýyklykda amala aşyrmaga\nhaklydyr.\n23‐nji madda:\nHer bir adam zähmet çekmäge, iş saýlamak azatlygyna, adalatly we oňaýly zähmet\nşertlerine hem‐de işsizlikden goralmaga haklydyr.\nHer bir adam deň zähmet üçin, hiç hili kemsidilmä duçar edilmezden, deň gazanja\nhaklydyr.\nHer bir işleýän adam özüniň we maşgalasynyň ynsana mynasyp ýaşaýyşyny üpjün\nedýän we zerur ýagdaýda sosial üpjünçiligiň goşmaça serişdeleri bilen üsti ýetirilýän\nadalatly we kanagatlanarly töleg almaga haklydyr.",
            "Image": "ddbc6b77258883a227f75c9fd2c1746c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Her bir adam professional arkadaşlygy döretmäge we öz bähbitlerini goramak üçin\nprofessional arkadaşlyklara girmäge haklydyr.\n24‐nji madda:\nHer bir adam iş gününiň göwnejaý çäklendirilmeginiň hasabyna wagtly‐wagtyna we\ntölegli zähmet rugsadyna çykmaga hem‐de dynç wagtynyň bolmagyna haklydyr.\n25‐nji madda:\nHer bir adam iýmiti, geýim‐gejimi, ýaşaýyş jaýyny, medisina kömegini öz içine alýan\nhem‐de onuň özüniň we maşgalasynyň saglygynydyr maddy hal‐ýagdaýyny, şeýle‐de\nişsiz galan, ýarawsyz, maýyp bolan, dul galan, garran ýa‐da özüne bagly bolmazdan,\nýaşaýyş serişdeleriniň ýitirilmegine getiren beýleki ýagdaýlarda zerur sosial\nhyzmatlary we üpjünçiligi göz öňünde tutýan ýaşaýyş derejesine haklydyr.\nEneler we çagalar aýratyn idege hem‐de ýardama haklydyrlar. Nikada doglanlygyna\nýa‐da däldigine garamazdan, ähli çagalar deň sosial goragdan peýdalanmalydyrlar.\n26‐njy madda:\nHer bir adam bilim almaga haklydyr. Iň bärkisi başlangyç we umumy bilim mugt\nbolmalydyr. Başlangyç bilim hökmany bolmalydyr. Tehniki we professional bilim\numumy elýeterli we ýokary bilim her kimiň ukybyna baglylykda hemmeler üçin\nelýeterli bolmalydyr.\nBilim adam şahsyýetiniň doly ösüşine hem‐de adam hukuklaryna we esasy\nazatlyklaryna sarpa goýluşynyň ýokarlanmagyna ugrukdyrylan bolmalydyr. Bilim ähli\nhalklaryň, jynsy ýa‐da dini toparlaryň arasynda özara düşünişmäge, çydamlylyga we\ndostluga hem‐de Birleşen Milletler Guramasynyň parahatçylygy goramak işine\nýardam etmelidir.\nKiçi ýaşly çagalary üçin bilimiň görnüşini saýlamaga gezek gelende, ene‐atalar\nartykmaç hukukdan peýdalanýarlar.\n27‐nji madda:\nHer bir adam jemgyýetiň medeni‐kultur durmuşyna erkin gatnaşmaga, sungatdan\nlezzet almaga, ylmy progrese gatnaşmaga we onuň eşretlerinden peýdalanmaga\nhaklydyr.\nHer bir adam awtor hökmünde öz ylmy, edebi‐çeper zähmetiniň netijesi bolup durýan\nahlak we maddy bähbitleriniň goralmagyna haklydyr.\n28‐nji madda:\nHer bir adam bu Deklarasiýada beýan edilen hukuklaryň we azatlyklaryň doly\ndabaralanyp biljek sosial hem‐de halkara gurluşyna haklydyr.\n29‐njy madda:\nHer bir adamynyň onuň şahsyýet taýdan azat we doly ösüşiniň ýeke‐täk mümkin\nbolan ýeri ‐ jemgyýetiň öňünde borçlary bardyr.\nÖz hak‐hukuklarynydan we azatlyklaryndan peýdalanan wagtynda her bir adam\nkanun boýunça göz öňünde tutulan we diňe özgeleriň hak‐hukuklaryny we\nazatlyklaryny ýeterlik ykrar etmek we hormatlamak zerurlygyndan hem‐de",
            "Image": "8c0ef5edcf8412ca5b721c7295414015"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "demokratik jemgyýetçilik düzgünlerini, ahlagyň adalatly we jemgyýetiň umumy\nmaddy hal‐ýagdaýynyň talaplaryny kanagatlandyrmakdan gelip çykýan\nçäklendirmelere duçar edilmelidir.\nBu hak‐hukuklar we azatlyklar durmuşa geçirilende, Birleşen Milletler Guramasynyň\nmaksatlaryna we prinsiplerine ters gelmeli däldir.\n30‐njy madda:\nBu Deklarasiýanyň hiç bir bölümi belli bir döwlete, adamlar toparyna ýa‐da aýratyn\nadamlara Deklarasiýada beýan edilen hak‐hukuklaryň we azatlyklaryň ýoguna\nýanmaga gönükdirilen haýsydyr bir işleri ýa‐da hereketleri etmäge hukuk berýär\ndiýen manyda düşündirilip bilinmez.",
            "Image": "c35a95a99587bf78f5b51cd54d4a720c"
        }
    }
}
