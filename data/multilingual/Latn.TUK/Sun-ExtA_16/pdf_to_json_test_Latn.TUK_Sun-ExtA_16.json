{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471254,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ADAM HUKUKLARYNYŇ ÄHLUMUMY JARNAMASY\n1948‐nji ýylyň 10‐njy dekabrynda Birleşen Milletler Guramasynyň Baş Assambleýasy Adam\nhukuklarynyň ählumumy jarnamasyny tassyklady. Bu taryhy ähmiýetli karary kabul edip,\nAssambleýa Guramanyň ähli agza‐döwletlerine Deklarasiýanyň tekstini jar etmek we ony\nýurtlaryň hem‐de territoriýalaryň syýasy durumyna parh goýmazdan ýaýratmak, yglan\netmek, esasan‐da mekdeplerde we beýleki okuw jaýlarynda düşündirmek islegi bilen ýüz\ntutdy.\nGIRIŞ\nAdamzat kowmunyň agzalaryna deň derejede degişli mertebäniň we olaryň deň we aýrylmaz\nhukuklarynyň ykrar edilmeginiň azatlygyň, adalatyň hem‐de ählumumy dynçlygyň esasy\nbolup durýandygyny göz öňünde tutup; we\nAdam hukuklarynyň äsgerilmezliginiň we ýigrenilmeginiň adamzat ynsabyny haýykdyrýan\nwagşyçylyk aktlaryna getirendigini hem‐de adamlaryň söz we wyždan azatlygyna ýe we\ngorkudyr mätäçlikden azat boljak dünýäsiniň döredilmeginiň adamlaryň belent ymtylyşy\ndiýlip yglan edilendigini göz öňünde tutup; we\nZulmuň we sütemiň garşysyna iň soňky serişde hökmünde adamynyň gozgalaňa baş götermek\nzerurlygyny aradan aýyrmak maksady bilen adam hukuklarynyň kanunyň häkimligi tarapyndan\ngoralmagyny göz öňünde tutup; we\nHalklaryň arasyndaky dostlukly gatnaşyklaryň ösmegine ýardam etmek zerurlygyny göz\nöňünde tutup; we\nBirleşen Milletleriň halklarynyň esasy adam hukuklaryna, adam şahsyýetiniň mertebesine\nwe gymmatyna, erkegiňdir aýalyň deňhukuklylygyna öz ynamlaryny Düzgünnamada\ntassyklandyklaryny we sosial ösüşedir ýaşaýyş şertleriniň gowulanmagyna has erkinlikde\nýardam etmegi ýüreklerine düwendiklerini göz öňünde tutup; we\nAgza‐döwletleriň Birleşen Milletler Guramasy bilen hyzmatdaşlykda adam hukuklaryna we\nesasy azatlyklaryna hemmeleriň sarpa goýmagyny we berjaý etmegini goldamaga\nborçlanandyklaryny göz öňünde tutup; we\nBu hukuklaryň we azatlyklaryň häsiýetine hemmeleriň düşünmeginiň olaryň doly ýerine\nýetirilmegi üçin ägirt uly ähmiýetiniň bardygyny göz öňünde tutup;\nBAŞ ASSAMBLEÝA\nADAM HUKUKLARYNYŇ BU ÄHLUMUMY DEKLARASIÝASYNY ähli halklaryň we döwletleriň ýerine\nýetirmäge çalyşmaly wezipesi hökmünde jar edýär\nHer bir adam, jemgyýetiň her bir guramasy bu Deklarasiýany gündelik göz öňünde tutup,\naň‐düşünje ýaýratmak we ylym‐bilim bermek arkaly bu hukuklara we azatlyklara sarpa\ngoýulmagyna ýardam etmäge milli we halkara progressiw çäreler arkaly, olaryň ählumumy\nwe degerli ykrar edilmegini hem‐de olaryň agza‐döwletler tarapyndan we şonuň ýaly‐da\nöz garamagyndaky halklaryň we territoriýalaryň içinde ykrar edilmegini gazanmaga jan\netmelidirler.\n1‐nji madda:\nAdamlaryň hemmesi azat dogulýarlar we öz mertebesi hem‐de hukuklary boýunça ilkibaşdan\ndeňdirler. Olara ozal‐başdan aň, ynsap berlendir we biri‐birine özara doganlyk",
            "Image": "d82e84d038d3a660da3fb0359421aa96"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ruhunda çemeleşmek olaryň ýaraşygydyr.\n2‐nji madda:\nHer bir adam jynsyna, derisiniň reňkine, aýal‐ erkekligine, diline, dinine, syýasy\nýa‐da beýleki ynamlaryna, milli we sosial gelip çykyşyna, emläk ýagdaýyna, haýsy\ngatlakdandygyna ýa‐da gaýry tapawutlaryna garamazdan, bu Deklarasiýada jar edilen ähli\nhukuklara we ähli azatlyklara ýedir.\nMundan başga‐da, adamynyň ýerliginiň, ýurdunyň ýa‐da gelip çykan territoriýasynyň\nsyýasy, hukuk ýa‐da halkara durumy esasynda, ol territoriýanyň bakna ýa bakna\ndäldigine, garaşsyzlygyna ýa‐da haýsydyr bir görnüşde özbaşdaklygynyň\nçäklendirilendigine esaslanan hiç bir tapawutlandyrma bolmaly däldir.\n3‐nji madda:\nHer bir adam ýaşaýyşa, azatlyga we şahsy eldegrilmezlige haklydyr.\n4‐nji madda:\nHiç kim gulçulykda ýa‐da baknalykda saklanyp bilinmez; gulçulygyň we gul söwdasynyň\nähli görnüşleri gadagan edilýär.\n5‐nji madda:\nHiç kim öz adamçylyk mertebesini depeleýän, kemsidiji gatnaşyga we rehimsiz jeza\nçäresine duçar edilmeli däldir.\n6‐njy madda:\nHer bir adam, nirededigine garamazdan, özüniň hukuk subýekti hökmünde ykrar edilmegine\nhaklydyr.\n7‐nji madda:\nAdamlaryň hemmesi kanunyň öňünde deňdirler we kanunyň goragyndan peýdalanmaga deň\nderejede haklydyrlar. Adamlaryň hemmesi bu Deklarasiýany bozýan her bir\ndiskriminasiýadan we şeýle diskriminasiýa öjükdirmeden goralmaga deň derejede haklydyr.\n8‐nji madda:\nHer bir adam konstitusiýanyň ýa‐da kanunyň özüne beren esasy hukuklary bozulan\nýagdaýynda öz hukuklaryny başarnykly milli sudlar arkaly netijeli dikeltmäge haklydyr.\n9‐njy madda:\nHiç kim eden‐ýtdilikli tussag edilmäge, saklanylmaga ýa‐da ýurdundan kowulmaga duçar\nedilip bilinmez.\n10‐njy madda:\nHer bir adam öz hukuklarynyň we borçlarynyň kesgitlenmegi we özüne bildirilen jenaýat\naýyplamasynyň esaslydygyny anyklamak üçin doly deňhukuklylyk esasynda öz işiniň açyk we\nadalatyň ähli talaplaryna laýyklykda garaşsyz we bitarap sudda seredilmegine haklydyr.\n11‐nji madda:",
            "Image": "5c393c7ff85c7a7966a283d63adbe158"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Jenaýat edenlikde aýyp bildirilýän her bir adam tä oňa goranmaga ähli mümkinçilikler\ndöredilen açyk sud prosesinde ýazyklydygy kanuny ýol bilen boýnuna goýulýança günäsiz\nhasaplanmaga haklydyr.\nIlki edilen wagtynda milli kanunlara we halkara kanunçylygyna görä jenaýaty emele\ngetirmedik haýsydyr bir hereketi edenligi ýa‐da etmänligi esasynda hiç kim ýazgarylyp\nbilinmez. Şeýle‐de, jenaýat edilen wagtynda bu babatda ulanylmagy mümkin bolan jeza\nçäresinden agyr çäre görlüp bilinmez.\n12‐nji madda:\nHiç kim öz şahsy we maşgala durmuşyna eden‐ýtdilikli gatyşylmagyna, öz ýaşaýyş jaýynyň\neldegrilmezliginiň, hat‐habar aragatnaşyklarynyň gizlinliginiň ýa‐da öz at‐abraýynyň\nwe mertebesiniň garawsyz bozulmagyna duçar edilip bilinmez. Her bir adam öz durmuşyna\nbeýle gatyşmalardan ýa‐da kastdan kanun arkaly goranmaga haklydyr.\n13‐nji madda:\nHer bir adam her bir döwletiň çäginde erkin hereket etmäge we özüne ýaşamaga ýer\ngözlemäge haklydyr.\nHer bir adam islendik ýurtdan, şol sanda öz ýurdundan‐da, çykyp gitmäge we öz ýurduna\nýene‐de dolanmaga haklydyr.\n14‐nji madda:\nHer bir adam ýanalmalardan gaýry ýurtlarda gaçybatalga gözlemäge we ol gaçybatalgadan\npeýdalanmaga haklydyr.\nBu hukuk iş ýüzünde syýasy däl sebäplere görä edilen jenaýat ýa‐da Birleşen Milletler\nGuramasynyň maksatlaryna we prinsiplerine garşy gelýän etmişler sebäpli yzarlanylanda,\nulanylyp bilinmez.\n15‐nji madda:\nHer bir adam graždan bolmaga haklydyr.\nHiç kim öz graždanlygyndan ýa‐da graždanlygyny üýtgetmek hukugyndan eden‐ýtdilikli\nkesilip bilinmez.\n16‐njy madda:\nKämillik ýaşyna ýeten erkekler we aýallar jyns, milli we dini aýratynlyklara görä hiç\nhili çäklendirilmezden öýlenmäge we maşgala gurmaga haklydyrlar. Olar nikalaşylanda,\nnikada durlanda we nika bozulanda deň hukuklardan peýdalanýarlar.\nNika ‐ durmuş gurýanlaryň ikisiniň‐de öz erkine we diňe doly razylygyna görä gyýlyp\nbilner.\nMaşgala jemgyýetiň tebigy hem‐de esasy öýjügidir we jemgyýetiň we döwletiň goragyna\ndaýanmaga haklydyr.\n17‐nji madda:\nHer bir adam ýekebara ýa‐da beýlekiler bilen umumy emlägi edinmäge haklydyr.\nHiç kim öz emläginden esassyz el üzdürilmeli däldir.",
            "Image": "6b0f360aeb264a36500468896082ada3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "18‐nji madda:\nHer bir adam pikir, ynam we din azatlygyna haklydyr; bu hukuk diniňi ýa‐da ynamyňy\nüýtgetmek azatlygyny we öz diniňe ýa‐da ynamyňa uýmak hem‐de oňa ýeke özüň we il\nbilen bile hususy tertipde, şeýle‐de köpçülikde sežde etmek, ýörelge, hudaýa çokunmak\nwe dini ritual dessurlaryň azatlygyny öz içine alýar.\n19‐njy madda:\nHer bir adam ynam azatlygyna we ynamyny erkin beýan etmäge haklydyr; bu hukuk öz\nynamyňa päsgelsiz uýmak hem‐de informasiýany we ideýalary islendik serişdeler arkaly\nwe döwletleriň çäklerinden garaşsyz gözlemek hem‐de ýaýratmak azatlygyny öz içine\nalýar.\n20‐nji madda:\nHer bir adam parahat ýygnanyşyklar we birleşmeler azatlygyna haklydyr.\nHiç kim haýsydyr bir birleşmä girmäge mejbur edilip bilinmez.\n21‐nji madda:\nHer bir adam gönüden‐göni ýa‐da erkin saýlanan wekilleriň üsti bilen öz döwletini\ndolandyrmaga gatnaşmaga haklydyr.\nHer bir adam öz ýurdunda döwlet gullugynda durmaga deň haklydyr.\nHalkyň erk‐islegi hökümetiň ygtyýarynyň esasy bolmalydyr; bu erk wagtly‐wagtynda we\nählumumy deňhukukly saýlawlaryň üpjün edilen ýagdaýynda we galplaşdyrylmadyk\nsaýlawlarda gizlin ýa‐da saýlaw hukuklarynyň azatlygyny doly üpjün edýän beýleki deň\nähmiýetli görnüşdäki ses berişlikde öz beýanyny tapmalydyr.\n22‐nji madda:\nHer bir adam, jemgyýetiň agzasy hökmünde, sosial üpjünçilige hem‐de öz mertebesini\nsaklamak we şahsyýetiniň azat ösüşini üpjün etmek üçin ykdysady, sosial we medeni\nugurlarda zerur bolan hukuklaryny milli tagallalar we halkara hyzmatdaşlygy arkaly\nhem‐de her döwletiň öz düzümine we resurslaryna laýyklykda amala aşyrmaga haklydyr.\n23‐nji madda:\nHer bir adam zähmet çekmäge, iş saýlamak azatlygyna, adalatly we oňaýly zähmet\nşertlerine hem‐de işsizlikden goralmaga haklydyr.\nHer bir adam deň zähmet üçin, hiç hili kemsidilmä duçar edilmezden, deň gazanja\nhaklydyr.\nHer bir işleýän adam özüniň we maşgalasynyň ynsana mynasyp ýaşaýyşyny üpjün edýän we\nzerur ýagdaýda sosial üpjünçiligiň goşmaça serişdeleri bilen üsti ýetirilýän adalatly\nwe kanagatlanarly töleg almaga haklydyr.\nHer bir adam professional arkadaşlygy döretmäge we öz bähbitlerini goramak üçin\nprofessional arkadaşlyklara girmäge haklydyr.\n24‐nji madda:\nHer bir adam iş gününiň göwnejaý çäklendirilmeginiň hasabyna wagtly‐wagtyna we tölegli",
            "Image": "482eac4ac45a6c1b09af8edbf28fc667"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "zähmet rugsadyna çykmaga hem‐de dynç wagtynyň bolmagyna haklydyr.\n25‐nji madda:\nHer bir adam iýmiti, geýim‐gejimi, ýaşaýyş jaýyny, medisina kömegini öz içine alýan\nhem‐de onuň özüniň we maşgalasynyň saglygynydyr maddy hal‐ýagdaýyny, şeýle‐de işsiz\ngalan, ýarawsyz, maýyp bolan, dul galan, garran ýa‐da özüne bagly bolmazdan, ýaşaýyş\nserişdeleriniň ýitirilmegine getiren beýleki ýagdaýlarda zerur sosial hyzmatlary we\nüpjünçiligi göz öňünde tutýan ýaşaýyş derejesine haklydyr.\nEneler we çagalar aýratyn idege hem‐de ýardama haklydyrlar. Nikada doglanlygyna ýa‐da\ndäldigine garamazdan, ähli çagalar deň sosial goragdan peýdalanmalydyrlar.\n26‐njy madda:\nHer bir adam bilim almaga haklydyr. Iň bärkisi başlangyç we umumy bilim mugt\nbolmalydyr. Başlangyç bilim hökmany bolmalydyr. Tehniki we professional bilim umumy\nelýeterli we ýokary bilim her kimiň ukybyna baglylykda hemmeler üçin elýeterli\nbolmalydyr.\nBilim adam şahsyýetiniň doly ösüşine hem‐de adam hukuklaryna we esasy azatlyklaryna\nsarpa goýluşynyň ýokarlanmagyna ugrukdyrylan bolmalydyr. Bilim ähli halklaryň, jynsy\nýa‐da dini toparlaryň arasynda özara düşünişmäge, çydamlylyga we dostluga hem‐de\nBirleşen Milletler Guramasynyň parahatçylygy goramak işine ýardam etmelidir.\nKiçi ýaşly çagalary üçin bilimiň görnüşini saýlamaga gezek gelende, ene‐atalar\nartykmaç hukukdan peýdalanýarlar.\n27‐nji madda:\nHer bir adam jemgyýetiň medeni‐kultur durmuşyna erkin gatnaşmaga, sungatdan lezzet\nalmaga, ylmy progrese gatnaşmaga we onuň eşretlerinden peýdalanmaga haklydyr.\nHer bir adam awtor hökmünde öz ylmy, edebi‐çeper zähmetiniň netijesi bolup durýan\nahlak we maddy bähbitleriniň goralmagyna haklydyr.\n28‐nji madda:\nHer bir adam bu Deklarasiýada beýan edilen hukuklaryň we azatlyklaryň doly dabaralanyp\nbiljek sosial hem‐de halkara gurluşyna haklydyr.\n29‐njy madda:\nHer bir adamynyň onuň şahsyýet taýdan azat we doly ösüşiniň ýeke‐täk mümkin bolan ýeri\n‐ jemgyýetiň öňünde borçlary bardyr.\nÖz hak‐hukuklarynydan we azatlyklaryndan peýdalanan wagtynda her bir adam kanun\nboýunça göz öňünde tutulan we diňe özgeleriň hak‐hukuklaryny we azatlyklaryny ýeterlik\nykrar etmek we hormatlamak zerurlygyndan hem‐de demokratik jemgyýetçilik düzgünlerini,\nahlagyň adalatly we jemgyýetiň umumy maddy hal‐ýagdaýynyň talaplaryny\nkanagatlandyrmakdan gelip çykýan çäklendirmelere duçar edilmelidir.\nBu hak‐hukuklar we azatlyklar durmuşa geçirilende, Birleşen Milletler Guramasynyň\nmaksatlaryna we prinsiplerine ters gelmeli däldir.\n30‐njy madda:",
            "Image": "303f2fa324d8e4f144cc2f7b7bcd90c9"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Bu Deklarasiýanyň hiç bir bölümi belli bir döwlete, adamlar toparyna ýa‐da aýratyn\nadamlara Deklarasiýada beýan edilen hak‐hukuklaryň we azatlyklaryň ýoguna ýanmaga\ngönükdirilen haýsydyr bir işleri ýa‐da hereketleri etmäge hukuk berýär diýen manyda\ndüşündirilip bilinmez.",
            "Image": "9d18d40de3e195dd4756fc58c89c69a4"
        }
    }
}
