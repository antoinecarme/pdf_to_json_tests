{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470511,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Decleraziun universala dals drets umans\nPreambul da la decleraziun\nConsiderond cha la recugnuschentscha da la dignit\u00e0 da tuot ils commembers da la\nfamiglia umana e da lur drets eguals ed inalienabels fuorma il fundamaint da la\nlibert\u00e0, da la g\u00fcstia e da la pasch i\u2019l muond;\nconsiderond cha la scugnuschentscha ed il spredsch dals drets umans han man\u00e0 ad acts da\nbarbaria chi offendan la conscienza da l\u2019umanit\u00e0 e cha la creaziun d\u2019\u00fcn muond, i\u2019l\nqual ils umans han la libert\u00e0 da discuorrer e da crajer, libers da terrur e miseria, es\ngn\u00fcda proclamada sco l\u2019aspiraziun suprema da l\u2019uman;\nconsiderond chi\u2019d es essenzial da proteger ils drets umans cun ledschas, per cha\nl\u2019uman nu saja sforz\u00e0 d\u2019applichar sco ultim mez la revolta cunter la tirannia e\nl\u2019oppressiun;\nconsiderond chi\u2019d es essenzial da promouver las relaziuns amicablas tanter las\nnaziuns;\nconsiderond cha\u2019ls p\u00f6vels da las Naziuns Unidas han proclam\u00e0 danouvmaing i\u2019l statut\nlur cretta i\u2019ls drets fundamentals da l\u2019uman, illa dignit\u00e0 ed illa valur da la\npersuna umana, ill\u2019egualit\u00e0 dals drets dad hom e duonna, e ch\u2019els s\u2019han declerats\ndecis da promouver il progress social e d\u2019instituir megldras cundiziuns da viver in\n\u00fcna libert\u00e0 pl\u00fc vasta;\nconsiderond cha\u2019ls stadis commembers s\u2019han obliats d\u2019asg\u00fcrar, in cooperaziun\ncull\u2019Organisaziun da las Naziuns Unidas, il respet universal ed effectiv dals drets\numans e da las libertads fundamentalas;\nconsiderond ch\u2019\u00fcna concepziun cum\u00fcnaivla da quists drets e da quistas libertads es\nd\u2019importanza suprema per ademplir plainamaing quist ingaschamaint,\nproclamescha l\u2019Assemblea generala la preschainta decleraziun universala dals drets\numans sco ideal ch\u2019id es da ragiundscher cum\u00fcnaivelmaing da tuot ils p\u00f6vels e da tuot\nlas naziuns, per cha tuot ils umans e tuot ils organs da la societ\u00e0 tegnan ad\u00fcna\npreschainta quista decleraziun, ed as staintan da promouver ill\u2019instrucziun ed\nill\u2019educaziun il respet da quists drets e da quistas libertads e da garantir a quels,\ncun mas\u00fcras progressivas s\u00fcn plan naziunal ed internaziunal, recugnuschentscha ed\napplicaziun universala ed effectiva, tant tanter las populaziuns dals stadis commembers\nsvess sco tanter ils territoris suottamiss a lur giurisdicziun.\nArt. 1:\nTuot ils umans naschan libers ed eguals in dignit\u00e0 ed in drets. Els sun dotats cun\nradschun e conscienza e dessan agir \u00fcn invers l\u2019oter in \u00fcn spiert da fraternit\u00e0.\nArt. 2:\nMincha persuna po far valair tuot ils drets e tuot las libertads proclamats illa\nDecleraziun preschainta sainza distincziun, particularmaing da razza, da culur, da\ngener, da religiun, d\u2019opiniun politica o otra, d\u2019origin naziunal o social, da\npossess, da naschentscha o d\u2019otras circunstanzas.\nPl\u00fcnavant nu vain fatta ing\u00fcna disctincziun fundada s\u00fcl status politic, giuridic o",
            "Image": "bdc87f935a786df4e4e58b7eb117b503"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "internaziunal dals pajais o dal territori, dal qual deriva \u00fcna persuna, cha quist\npajais o territori saja independent, suot tutela, na-autonom op\u00fcr suottamiss ad\n\u00fcn\u2019otra limitaziun da la suveranit\u00e0.\nArt. 3:\nMincha uman ha il dret da vita, da libert\u00e0 e da sg\u00fcrezza da la persuna.\nArt. 4:\nIng\u00fcn nu das-cha gnir tgn\u00fc in sclavaria o in servit\u00fcd, la sclavaria ed il commerzi da\nsclavs sun scumandats in tuot lur fuormas.\nArt. 5:\nIng\u00fcn nu das-cha gnir suottamiss a la tortura, ne a painas, ne a trattamaints crudels,\ninumans o degradants.\nArt. 6:\nMincha uman ha il dret da gnir recugnusch\u00fc dapertuot sco persunalit\u00e0 giuridica.\nArt. 7:\nTuot ils umans sun eguals davant la ledscha ed han sainza distincziun il dret da\nprotecziun eguala cunter tuotta discriminaziun chi violess la Decleraziun preschainta e\ncunter tuotta provocaziun e d\u2019\u00fcna tala discriminaziun.\nArt. 8:\nMincha persuna ha il dret da protecziun legala davant las giurisdicziuns naziunalas\ncumpetentas cunter acts chi violeschan ils drets fundamentals garantits illa\nconstituziun o illa ledscha.\nArt. 9:\nIng\u00fcn nu da-scha gnir arrest\u00e0, detegn\u00fc o exili\u00e0 arbitrariamaing.\nArt. 10:\nMincha persuna ha il dret, in cumplaina egualit\u00e0, cha seis cas gnia tratt\u00e0 g\u00fcstamaing e\npublicamaing d\u2019\u00fcn tribunal independent ed imparzial chi decida davart seis drets e\nseis obligs o davart la validit\u00e0 da tuotta ach\u00fcsa penala drizzada cunter ella.\nArt 11:\nMincha persuna ach\u00fcsada d\u2019\u00fcn act punibel es innozainta fin al mumaint cha sia cuolpa\nes cumprovada legalmaing in \u00fcn process public, ingio cha tuot las garanzias necessarias\nper sia defaisa tilla sun gn\u00fcdas asg\u00fcradas.\nIng\u00fcn nu vain cundann\u00e0 per acziuns o omissiuns chi nu valaivan al mumaint cha l\u2019act\npunibel es gn\u00fc commiss.\nArt. 12:\nIng\u00fcn nu das-cha dvantar l\u2019object d\u2019intervenziuns arbitrarias in sia vita privata,\nsia famiglia, seis domicil o sia correspondenza, ne d\u2019attachas cunter sia onur e sia",
            "Image": "03561f955e42dd533215ca34684f85c8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "reputaziun. Mincha uman ha il dret da protecziun legala cunter talas intervernziuns o\ntalas attachas.\nArt. 13:\nMincha persuna ha il dret da circular libramaing e da tscherner seis domicil a\nl\u2019intern d\u2019\u00fcn stadi.\nMincha persuna ha il dret da bandunar mincha pajais, eir seis agen, e da tuornar in\nseis pajaias.\nArt. 14:\nIn cas da persecuziun ha mincha persuna il dret da tscherchar asil e da surgnir asil in\noters pajais.\nQuist dret nu po gnir invoch\u00e0 in cas da persecuziun pervi da delicts na-politics o\npervi d\u2019acziuns chi cuntrafan a las miras ed als principis da las Naziuns Unidas.\nArt. 15:\nMincha uman ha il dret d\u2019\u00fcna naziunalit\u00e0.\nIng\u00fcn nu das-cha gnir priv\u00e0 arbitrariamaing da sia naziunalit\u00e0 o dal dret da m\u00fcdar\nnaziunalit\u00e0.\nArt 16:\nHom e duonna cun et\u00e0 adequata han il dret da maridar e da fundar \u00fcna famiglia sainza\nrestricziuns a reguard la razza, la naziunalit\u00e0 o la religiun. Els han ils medems drets\na reguard il matrimoni, d\u00fcrant il matrimoni e pro sia dissoluziun.\nIl matrimoni po gnir conclus unicamaing cun l\u2019acconsientimaint liber e cumplain dals\nconjugals futurs.\nLa famiglia es l\u2019elemaint nat\u00fcral e fundamental da la societ\u00e0 e sto gnir protetta da\nla societ\u00e0 e dal stadi.\nArt. 17:\nMincha persuna ha il dret d\u2019avair \u00fcna propriet\u00e0 aigna o cum\u00fcnaivla cun oters.\nIng\u00fcn nu das-cha gnir priv\u00e0 arbitrariamaing da sia propriet\u00e0.\nArt. 18:\nMincha persuna ha, sco commembra da la societ\u00e0, il dret da sg\u00fcrezza sociala; ella po\nprentender d\u2019obtgnair ils drets economics, socials e culturals indispensabels per sia\ndignit\u00e0 e per il svilup liber da sia persunalit\u00e0, quai tras sforzs interns dal stadi\nsco eir illa cooperaziun internaziunala, resguardolnd l\u2019organisaziun e las resursas da\nmincha pajais.\nArt. 19:\nMincha persuna ha il dret e la libert\u00e0 d\u2019opiniun e d\u2019expressiun, quai chi cumpiglia\nil dret da nu gnir molest\u00e0 pervi da l\u2019aigna oopiniun sco eir il dret da tscherchar,\nretschaiver, derasar, sainza resguardar cunfins, las infuormaziuns e las ideas cun tuot",
            "Image": "43b023118f177abafb530fff69f089e2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ils mezs d\u2019expressiun.\nArt. 20:\nMincha persuna ha il dret da la libert\u00e0 da reuniun e d\u2019associaziun paschaivla.\nIng\u00fcn nu das-cha gnir obli\u00e0 da far part d\u2019\u00fcn\u2019associaziun.\nArt. 21:\nMincha persuna ha il dret da partecipar al guvern da l\u2019agen pajais, directamaing o cun\nl\u2019intermediaziun da rapreschantants elets libramaing.\nMincha persuna ha, a cundiziuns egualas, il dret d\u2019access a las funcziuns publicas da\nseis agen pajais.\nLa volunt\u00e0 dal p\u00f6vel es il fundamaint da l\u2019autorit\u00e0 da las pussanzas publicas, quista\nvount\u00e0 dess s\u2019exprimer in elecziuns periodicas ed onestas cun dret d\u2019elecziun general\ned egual in votaziun secreta o tenor \u00fcna procedura equivalenta chi garantischa la\nlibert\u00e0 da vuschar.\nArt. 22:\nMincha persuna ha sco commembra da la societ\u00e0 il dret da sg\u00fcrezza sociala; ella po\npretender d\u2019obtgnair ils drets economics, socials e culturals indispensabels per sia\ndignit\u00e0 e per il svilup liber da sia persunalit\u00e0, quai tras sforzs interns dal stadi ed\nin cooperaziun internaziunala, resguardond l\u2019organisaziun e las resursas da mincha\npajais.\nArt. 23:\nMincha persuna ha il dret da lavur, da la libra tscherna da sia lavur, da cundziuns da\nlavur g\u00fcstas e cunvgnaintas e da la protecziun cunter dischoccupaziun.\nTuots han il dret, sainza discriminaziun, d\u2019\u00fcna salari egual per lavur eguala.\nChi chi lavura, ha il dret d\u2019\u00fcna remuneraziun g\u00fcsta e commensurada chi asg\u00fcra ad el ed\na sai famiglia \u00fcn\u2019existenza cuonfuorma a la dignit\u00e0 umana e chi vain cumplettada, scha\nnecessari, cun oters mezs da protecziun sociala.\nMincha persuna ha il dret da fundar sindicats insembel cun oters e da s\u2019affiliar a\nsindicats per defender seis interess.\nArt. 24:\nMincha persuna ha il dret da repos, particularmaing d\u2019\u00fcna limitaziun radschunaivla dal\ntemp da lavur, e da vacanzas periodicas pajadas.\nArt. 25:\nMincha uman ha il dret d\u2019\u00fcn standard da vita sufficziaint per asg\u00fcrar la sand\u00e0 ed il\nbainesser da sai svess e da sia famiglia. Quai pertocca particularmaing\nl\u2019alimentaziun, la b\u00fcschmainta, l\u2019abitaziun, la ch\u00fcra medicinala sco eir ils\nsevezzans socials necessaris. El ha il dret da sg\u00fcrezza in cas da dischoccupaziun, da\nmalatia, d\u2019invalidit\u00e0, da guaivdanza, da vegld\u00fcna o in oters cas da perdita da mezs\nsubsistenzials tras circunstanzas independentas da sia volunt\u00e0.",
            "Image": "18ddd8117a2bb18cf92344bf34088923"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Mamma ed uffant han il dret d\u2019ag\u00fcd e d\u2019assistenza speciala. Tuot ils uffants, ch\u2019els\nsajan nats i\u2019l matrimoni o dadour il matrimoni, giodan la medema protecziun sociala.\nArt. 26:\nMincha persuna ha il dret d\u2019instrucziun. L\u2019instrucziun sto esser gratuita, almain\nquai chi pertocca l\u2019instrucziun elementara e fundamentala. L\u2019instrucziun elementara\nes obligatorica. L\u2019instrucziun tecnica e professiunala sto esser accessibla a tuots;\nl\u2019access als st\u00fcdis superiurs sto esser liber a tuots in cumplaina egualit\u00e0 tenor lur\nmerits.\nl\u2019instrucziun sto avair in mira il svilup cumplain da la persunalit\u00e0 umana e rinforzar\nil respet dals drets umans e da las libertatds fundamentalas. Ella dess promover\nl\u2019incletta, la toleranza e l\u2019amicizia tanter tuot las naziuns e tuot las gruppas da\nrazza o da religiun, sco eir sustgnair las activitads da las Naziuns Unidas a favur dal\nmantegnimaint da la pasch.\nIls genituors han, cun priorit\u00e0, il dret da tscherner il gener d\u2019instrucziun per lur\nuffants.\nArt. 27:\nMincha uman ha il dret da tour part libramaing a la vita culturala da la cum\u00fcnanza, da\ngiodair las arts e da participar al progress scientific ed als benefizis chi resultan\nda quel.\nMincha uman ha il dret da protecziun dals interess morals e materials derivants da\ntuotta producziun scientifica, litterara o artistica, da la quala el es l\u2019autur.\nArt. 28:\nMincha persuna ha il dret chi regna i\u2019l chomp internaziunal \u00fcn uorden, i\u2019l qual ils\ndrets e las libertads manzunadas illa preschainta Decleraziun possan ragiundscher \u00fcn\neffet cumplain.\nArt. 29:\nMincha uman ha dovairs invers la cum\u00fcnanza, illa quala suletta es pussibel il svilup\nliber e cumplain da sia persunalit\u00e0.\nIlla realisaziun dals dets e da las libertads es mincha uman suottamiss unicamaing a\nlas limitas stabilitas tras la ledscha per sg\u00fcrar la recugnuschentscha ed il respet\ndals drets e da las libertads dals oters e per satisfar a las exigenzas da la morala,\nda l\u2019uorden public e dal bainesser general in \u00fcna societ\u00e0 democratica.\nQuists drets e quistas libertads nu das-chan in ning\u00fcn cas gnir realisats cunter las\nmiras ed ils principis da las Naziuns Unidas.\nArt. 30:\nIng\u00fcna disposiziun da la preschainta Decleraziun nu das-cha gnir interpretada usch\u00e8\nch\u2019\u00fcn stadi, \u00fcna gruppa o \u00fcna persuna haja il dret da sviluppar \u00fcn\u2019activit\u00e0 o\nd\u2019accumplir \u00fcn act chi ha in mira la violaziun dals drets e da las libertads manzunats\nin quista Decleraziun.",
            "Image": "2e1ffbbdb8e73c86350c1d5de2452470"
        }
    }
}
