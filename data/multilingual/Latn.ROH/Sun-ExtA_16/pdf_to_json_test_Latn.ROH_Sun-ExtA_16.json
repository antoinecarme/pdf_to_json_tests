{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470511,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Decleraziun universala dals drets umans\nPreambul da la decleraziun\nConsiderond cha la recugnuschentscha da la dignità da tuot ils commembers da la\nfamiglia umana e da lur drets eguals ed inalienabels fuorma il fundamaint da la\nlibertà, da la güstia e da la pasch i’l muond;\nconsiderond cha la scugnuschentscha ed il spredsch dals drets umans han manà ad acts da\nbarbaria chi offendan la conscienza da l’umanità e cha la creaziun d’ün muond, i’l\nqual ils umans han la libertà da discuorrer e da crajer, libers da terrur e miseria, es\ngnüda proclamada sco l’aspiraziun suprema da l’uman;\nconsiderond chi’d es essenzial da proteger ils drets umans cun ledschas, per cha\nl’uman nu saja sforzà d’applichar sco ultim mez la revolta cunter la tirannia e\nl’oppressiun;\nconsiderond chi’d es essenzial da promouver las relaziuns amicablas tanter las\nnaziuns;\nconsiderond cha’ls pövels da las Naziuns Unidas han proclamà danouvmaing i’l statut\nlur cretta i’ls drets fundamentals da l’uman, illa dignità ed illa valur da la\npersuna umana, ill’egualità dals drets dad hom e duonna, e ch’els s’han declerats\ndecis da promouver il progress social e d’instituir megldras cundiziuns da viver in\nüna libertà plü vasta;\nconsiderond cha’ls stadis commembers s’han obliats d’asgürar, in cooperaziun\ncull’Organisaziun da las Naziuns Unidas, il respet universal ed effectiv dals drets\numans e da las libertads fundamentalas;\nconsiderond ch’üna concepziun cumünaivla da quists drets e da quistas libertads es\nd’importanza suprema per ademplir plainamaing quist ingaschamaint,\nproclamescha l’Assemblea generala la preschainta decleraziun universala dals drets\numans sco ideal ch’id es da ragiundscher cumünaivelmaing da tuot ils pövels e da tuot\nlas naziuns, per cha tuot ils umans e tuot ils organs da la società tegnan adüna\npreschainta quista decleraziun, ed as staintan da promouver ill’instrucziun ed\nill’educaziun il respet da quists drets e da quistas libertads e da garantir a quels,\ncun masüras progressivas sün plan naziunal ed internaziunal, recugnuschentscha ed\napplicaziun universala ed effectiva, tant tanter las populaziuns dals stadis commembers\nsvess sco tanter ils territoris suottamiss a lur giurisdicziun.\nArt. 1:\nTuot ils umans naschan libers ed eguals in dignità ed in drets. Els sun dotats cun\nradschun e conscienza e dessan agir ün invers l’oter in ün spiert da fraternità.\nArt. 2:\nMincha persuna po far valair tuot ils drets e tuot las libertads proclamats illa\nDecleraziun preschainta sainza distincziun, particularmaing da razza, da culur, da\ngener, da religiun, d’opiniun politica o otra, d’origin naziunal o social, da\npossess, da naschentscha o d’otras circunstanzas.\nPlünavant nu vain fatta ingüna disctincziun fundada sül status politic, giuridic o",
            "Image": "bdc87f935a786df4e4e58b7eb117b503"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "internaziunal dals pajais o dal territori, dal qual deriva üna persuna, cha quist\npajais o territori saja independent, suot tutela, na-autonom opür suottamiss ad\nün’otra limitaziun da la suveranità.\nArt. 3:\nMincha uman ha il dret da vita, da libertà e da sgürezza da la persuna.\nArt. 4:\nIngün nu das-cha gnir tgnü in sclavaria o in servitüd, la sclavaria ed il commerzi da\nsclavs sun scumandats in tuot lur fuormas.\nArt. 5:\nIngün nu das-cha gnir suottamiss a la tortura, ne a painas, ne a trattamaints crudels,\ninumans o degradants.\nArt. 6:\nMincha uman ha il dret da gnir recugnuschü dapertuot sco persunalità giuridica.\nArt. 7:\nTuot ils umans sun eguals davant la ledscha ed han sainza distincziun il dret da\nprotecziun eguala cunter tuotta discriminaziun chi violess la Decleraziun preschainta e\ncunter tuotta provocaziun e d’üna tala discriminaziun.\nArt. 8:\nMincha persuna ha il dret da protecziun legala davant las giurisdicziuns naziunalas\ncumpetentas cunter acts chi violeschan ils drets fundamentals garantits illa\nconstituziun o illa ledscha.\nArt. 9:\nIngün nu da-scha gnir arrestà, detegnü o exilià arbitrariamaing.\nArt. 10:\nMincha persuna ha il dret, in cumplaina egualità, cha seis cas gnia trattà güstamaing e\npublicamaing d’ün tribunal independent ed imparzial chi decida davart seis drets e\nseis obligs o davart la validità da tuotta achüsa penala drizzada cunter ella.\nArt 11:\nMincha persuna achüsada d’ün act punibel es innozainta fin al mumaint cha sia cuolpa\nes cumprovada legalmaing in ün process public, ingio cha tuot las garanzias necessarias\nper sia defaisa tilla sun gnüdas asgüradas.\nIngün nu vain cundannà per acziuns o omissiuns chi nu valaivan al mumaint cha l’act\npunibel es gnü commiss.\nArt. 12:\nIngün nu das-cha dvantar l’object d’intervenziuns arbitrarias in sia vita privata,\nsia famiglia, seis domicil o sia correspondenza, ne d’attachas cunter sia onur e sia",
            "Image": "03561f955e42dd533215ca34684f85c8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "reputaziun. Mincha uman ha il dret da protecziun legala cunter talas intervernziuns o\ntalas attachas.\nArt. 13:\nMincha persuna ha il dret da circular libramaing e da tscherner seis domicil a\nl’intern d’ün stadi.\nMincha persuna ha il dret da bandunar mincha pajais, eir seis agen, e da tuornar in\nseis pajaias.\nArt. 14:\nIn cas da persecuziun ha mincha persuna il dret da tscherchar asil e da surgnir asil in\noters pajais.\nQuist dret nu po gnir invochà in cas da persecuziun pervi da delicts na-politics o\npervi d’acziuns chi cuntrafan a las miras ed als principis da las Naziuns Unidas.\nArt. 15:\nMincha uman ha il dret d’üna naziunalità.\nIngün nu das-cha gnir privà arbitrariamaing da sia naziunalità o dal dret da müdar\nnaziunalità.\nArt 16:\nHom e duonna cun età adequata han il dret da maridar e da fundar üna famiglia sainza\nrestricziuns a reguard la razza, la naziunalità o la religiun. Els han ils medems drets\na reguard il matrimoni, dürant il matrimoni e pro sia dissoluziun.\nIl matrimoni po gnir conclus unicamaing cun l’acconsientimaint liber e cumplain dals\nconjugals futurs.\nLa famiglia es l’elemaint natüral e fundamental da la società e sto gnir protetta da\nla società e dal stadi.\nArt. 17:\nMincha persuna ha il dret d’avair üna proprietà aigna o cumünaivla cun oters.\nIngün nu das-cha gnir privà arbitrariamaing da sia proprietà.\nArt. 18:\nMincha persuna ha, sco commembra da la società, il dret da sgürezza sociala; ella po\nprentender d’obtgnair ils drets economics, socials e culturals indispensabels per sia\ndignità e per il svilup liber da sia persunalità, quai tras sforzs interns dal stadi\nsco eir illa cooperaziun internaziunala, resguardolnd l’organisaziun e las resursas da\nmincha pajais.\nArt. 19:\nMincha persuna ha il dret e la libertà d’opiniun e d’expressiun, quai chi cumpiglia\nil dret da nu gnir molestà pervi da l’aigna oopiniun sco eir il dret da tscherchar,\nretschaiver, derasar, sainza resguardar cunfins, las infuormaziuns e las ideas cun tuot",
            "Image": "43b023118f177abafb530fff69f089e2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ils mezs d’expressiun.\nArt. 20:\nMincha persuna ha il dret da la libertà da reuniun e d’associaziun paschaivla.\nIngün nu das-cha gnir oblià da far part d’ün’associaziun.\nArt. 21:\nMincha persuna ha il dret da partecipar al guvern da l’agen pajais, directamaing o cun\nl’intermediaziun da rapreschantants elets libramaing.\nMincha persuna ha, a cundiziuns egualas, il dret d’access a las funcziuns publicas da\nseis agen pajais.\nLa voluntà dal pövel es il fundamaint da l’autorità da las pussanzas publicas, quista\nvountà dess s’exprimer in elecziuns periodicas ed onestas cun dret d’elecziun general\ned egual in votaziun secreta o tenor üna procedura equivalenta chi garantischa la\nlibertà da vuschar.\nArt. 22:\nMincha persuna ha sco commembra da la società il dret da sgürezza sociala; ella po\npretender d’obtgnair ils drets economics, socials e culturals indispensabels per sia\ndignità e per il svilup liber da sia persunalità, quai tras sforzs interns dal stadi ed\nin cooperaziun internaziunala, resguardond l’organisaziun e las resursas da mincha\npajais.\nArt. 23:\nMincha persuna ha il dret da lavur, da la libra tscherna da sia lavur, da cundziuns da\nlavur güstas e cunvgnaintas e da la protecziun cunter dischoccupaziun.\nTuots han il dret, sainza discriminaziun, d’üna salari egual per lavur eguala.\nChi chi lavura, ha il dret d’üna remuneraziun güsta e commensurada chi asgüra ad el ed\na sai famiglia ün’existenza cuonfuorma a la dignità umana e chi vain cumplettada, scha\nnecessari, cun oters mezs da protecziun sociala.\nMincha persuna ha il dret da fundar sindicats insembel cun oters e da s’affiliar a\nsindicats per defender seis interess.\nArt. 24:\nMincha persuna ha il dret da repos, particularmaing d’üna limitaziun radschunaivla dal\ntemp da lavur, e da vacanzas periodicas pajadas.\nArt. 25:\nMincha uman ha il dret d’ün standard da vita sufficziaint per asgürar la sandà ed il\nbainesser da sai svess e da sia famiglia. Quai pertocca particularmaing\nl’alimentaziun, la büschmainta, l’abitaziun, la chüra medicinala sco eir ils\nsevezzans socials necessaris. El ha il dret da sgürezza in cas da dischoccupaziun, da\nmalatia, d’invalidità, da guaivdanza, da vegldüna o in oters cas da perdita da mezs\nsubsistenzials tras circunstanzas independentas da sia voluntà.",
            "Image": "18ddd8117a2bb18cf92344bf34088923"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Mamma ed uffant han il dret d’agüd e d’assistenza speciala. Tuot ils uffants, ch’els\nsajan nats i’l matrimoni o dadour il matrimoni, giodan la medema protecziun sociala.\nArt. 26:\nMincha persuna ha il dret d’instrucziun. L’instrucziun sto esser gratuita, almain\nquai chi pertocca l’instrucziun elementara e fundamentala. L’instrucziun elementara\nes obligatorica. L’instrucziun tecnica e professiunala sto esser accessibla a tuots;\nl’access als stüdis superiurs sto esser liber a tuots in cumplaina egualità tenor lur\nmerits.\nl’instrucziun sto avair in mira il svilup cumplain da la persunalità umana e rinforzar\nil respet dals drets umans e da las libertatds fundamentalas. Ella dess promover\nl’incletta, la toleranza e l’amicizia tanter tuot las naziuns e tuot las gruppas da\nrazza o da religiun, sco eir sustgnair las activitads da las Naziuns Unidas a favur dal\nmantegnimaint da la pasch.\nIls genituors han, cun priorità, il dret da tscherner il gener d’instrucziun per lur\nuffants.\nArt. 27:\nMincha uman ha il dret da tour part libramaing a la vita culturala da la cumünanza, da\ngiodair las arts e da participar al progress scientific ed als benefizis chi resultan\nda quel.\nMincha uman ha il dret da protecziun dals interess morals e materials derivants da\ntuotta producziun scientifica, litterara o artistica, da la quala el es l’autur.\nArt. 28:\nMincha persuna ha il dret chi regna i’l chomp internaziunal ün uorden, i’l qual ils\ndrets e las libertads manzunadas illa preschainta Decleraziun possan ragiundscher ün\neffet cumplain.\nArt. 29:\nMincha uman ha dovairs invers la cumünanza, illa quala suletta es pussibel il svilup\nliber e cumplain da sia persunalità.\nIlla realisaziun dals dets e da las libertads es mincha uman suottamiss unicamaing a\nlas limitas stabilitas tras la ledscha per sgürar la recugnuschentscha ed il respet\ndals drets e da las libertads dals oters e per satisfar a las exigenzas da la morala,\nda l’uorden public e dal bainesser general in üna società democratica.\nQuists drets e quistas libertads nu das-chan in ningün cas gnir realisats cunter las\nmiras ed ils principis da las Naziuns Unidas.\nArt. 30:\nIngüna disposiziun da la preschainta Decleraziun nu das-cha gnir interpretada uschè\nch’ün stadi, üna gruppa o üna persuna haja il dret da sviluppar ün’actività o\nd’accumplir ün act chi ha in mira la violaziun dals drets e da las libertads manzunats\nin quista Decleraziun.",
            "Image": "2e1ffbbdb8e73c86350c1d5de2452470"
        }
    }
}
