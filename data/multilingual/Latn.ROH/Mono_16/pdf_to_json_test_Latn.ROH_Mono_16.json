{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470414,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Decleraziun universala dals drets umans\nPreambul da la decleraziun\nConsiderond cha la recugnuschentscha da la dignit\u00e0 da tuot ils\ncommembers da la famiglia umana e da lur drets eguals ed inalienabels\nfuorma il fundamaint da la libert\u00e0, da la g\u00fcstia e da la pasch i\u2019l\nmuond;\nconsiderond cha la scugnuschentscha ed il spredsch dals drets umans han\nman\u00e0 ad acts da barbaria chi offendan la conscienza da l\u2019umanit\u00e0 e cha\nla creaziun d\u2019\u00fcn muond, i\u2019l qual ils umans han la libert\u00e0 da discuorrer\ne da crajer, libers da terrur e miseria, es gn\u00fcda proclamada sco\nl\u2019aspiraziun suprema da l\u2019uman;\nconsiderond chi\u2019d es essenzial da proteger ils drets umans cun ledschas,\nper cha l\u2019uman nu saja sforz\u00e0 d\u2019applichar sco ultim mez la revolta\ncunter la tirannia e l\u2019oppressiun;\nconsiderond chi\u2019d es essenzial da promouver las relaziuns amicablas\ntanter las naziuns;\nconsiderond cha\u2019ls p\u00f6vels da las Naziuns Unidas han proclam\u00e0 danouvmaing\ni\u2019l statut lur cretta i\u2019ls drets fundamentals da l\u2019uman, illa dignit\u00e0 ed\nilla valur da la persuna umana, ill\u2019egualit\u00e0 dals drets dad hom e\nduonna, e ch\u2019els s\u2019han declerats decis da promouver il progress social e\nd\u2019instituir megldras cundiziuns da viver in \u00fcna libert\u00e0 pl\u00fc vasta;\nconsiderond cha\u2019ls stadis commembers s\u2019han obliats d\u2019asg\u00fcrar, in\ncooperaziun cull\u2019Organisaziun da las Naziuns Unidas, il respet universal\ned effectiv dals drets umans e da las libertads fundamentalas;\nconsiderond ch\u2019\u00fcna concepziun cum\u00fcnaivla da quists drets e da quistas\nlibertads es d\u2019importanza suprema per ademplir plainamaing quist\ningaschamaint,\nproclamescha l\u2019Assemblea generala la preschainta decleraziun universala\ndals drets umans sco ideal ch\u2019id es da ragiundscher cum\u00fcnaivelmaing da\ntuot ils p\u00f6vels e da tuot las naziuns, per cha tuot ils umans e tuot ils\norgans da la societ\u00e0 tegnan ad\u00fcna preschainta quista decleraziun, ed as\nstaintan da promouver ill\u2019instrucziun ed ill\u2019educaziun il respet da\nquists drets e da quistas libertads e da garantir a quels, cun mas\u00fcras\nprogressivas s\u00fcn plan naziunal ed internaziunal, recugnuschentscha ed\napplicaziun universala ed effectiva, tant tanter las populaziuns dals\nstadis commembers svess sco tanter ils territoris suottamiss a lur\ngiurisdicziun.\nArt. 1:\nTuot ils umans naschan libers ed eguals in dignit\u00e0 ed in drets. Els sun\ndotats cun radschun e conscienza e dessan agir \u00fcn invers l\u2019oter in \u00fcn\nspiert da fraternit\u00e0.\nArt. 2:",
            "Image": "e7a966793907476044cd8a532af0516f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mincha persuna po far valair tuot ils drets e tuot las libertads\nproclamats illa Decleraziun preschainta sainza distincziun,\nparticularmaing da razza, da culur, da gener, da religiun, d\u2019opiniun\npolitica o otra, d\u2019origin naziunal o social, da possess, da naschentscha\no d\u2019otras circunstanzas.\nPl\u00fcnavant nu vain fatta ing\u00fcna disctincziun fundada s\u00fcl status politic,\ngiuridic o internaziunal dals pajais o dal territori, dal qual deriva\n\u00fcna persuna, cha quist pajais o territori saja independent, suot tutela,\nna-autonom op\u00fcr suottamiss ad \u00fcn\u2019otra limitaziun da la suveranit\u00e0.\nArt. 3:\nMincha uman ha il dret da vita, da libert\u00e0 e da sg\u00fcrezza da la persuna.\nArt. 4:\nIng\u00fcn nu das-cha gnir tgn\u00fc in sclavaria o in servit\u00fcd, la sclavaria ed\nil commerzi da sclavs sun scumandats in tuot lur fuormas.\nArt. 5:\nIng\u00fcn nu das-cha gnir suottamiss a la tortura, ne a painas, ne a\ntrattamaints crudels, inumans o degradants.\nArt. 6:\nMincha uman ha il dret da gnir recugnusch\u00fc dapertuot sco persunalit\u00e0\ngiuridica.\nArt. 7:\nTuot ils umans sun eguals davant la ledscha ed han sainza distincziun il\ndret da protecziun eguala cunter tuotta discriminaziun chi violess la\nDecleraziun preschainta e cunter tuotta provocaziun e d\u2019\u00fcna tala\ndiscriminaziun.\nArt. 8:\nMincha persuna ha il dret da protecziun legala davant las giurisdicziuns\nnaziunalas cumpetentas cunter acts chi violeschan ils drets fundamentals\ngarantits illa constituziun o illa ledscha.\nArt. 9:\nIng\u00fcn nu da-scha gnir arrest\u00e0, detegn\u00fc o exili\u00e0 arbitrariamaing.\nArt. 10:\nMincha persuna ha il dret, in cumplaina egualit\u00e0, cha seis cas gnia\ntratt\u00e0 g\u00fcstamaing e publicamaing d\u2019\u00fcn tribunal independent ed imparzial\nchi decida davart seis drets e seis obligs o davart la validit\u00e0 da\ntuotta ach\u00fcsa penala drizzada cunter ella.\nArt 11:\nMincha persuna ach\u00fcsada d\u2019\u00fcn act punibel es innozainta fin al mumaint",
            "Image": "a471db8e321dba4ba38538580ea8e25d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "cha sia cuolpa es cumprovada legalmaing in \u00fcn process public, ingio cha\ntuot las garanzias necessarias per sia defaisa tilla sun gn\u00fcdas\nasg\u00fcradas.\nIng\u00fcn nu vain cundann\u00e0 per acziuns o omissiuns chi nu valaivan al\nmumaint cha l\u2019act punibel es gn\u00fc commiss.\nArt. 12:\nIng\u00fcn nu das-cha dvantar l\u2019object d\u2019intervenziuns arbitrarias in sia\nvita privata, sia famiglia, seis domicil o sia correspondenza, ne\nd\u2019attachas cunter sia onur e sia reputaziun. Mincha uman ha il dret da\nprotecziun legala cunter talas intervernziuns o talas attachas.\nArt. 13:\nMincha persuna ha il dret da circular libramaing e da tscherner seis\ndomicil a l\u2019intern d\u2019\u00fcn stadi.\nMincha persuna ha il dret da bandunar mincha pajais, eir seis agen, e da\ntuornar in seis pajaias.\nArt. 14:\nIn cas da persecuziun ha mincha persuna il dret da tscherchar asil e da\nsurgnir asil in oters pajais.\nQuist dret nu po gnir invoch\u00e0 in cas da persecuziun pervi da delicts na-\npolitics o pervi d\u2019acziuns chi cuntrafan a las miras ed als principis da\nlas Naziuns Unidas.\nArt. 15:\nMincha uman ha il dret d\u2019\u00fcna naziunalit\u00e0.\nIng\u00fcn nu das-cha gnir priv\u00e0 arbitrariamaing da sia naziunalit\u00e0 o dal\ndret da m\u00fcdar naziunalit\u00e0.\nArt 16:\nHom e duonna cun et\u00e0 adequata han il dret da maridar e da fundar \u00fcna\nfamiglia sainza restricziuns a reguard la razza, la naziunalit\u00e0 o la\nreligiun. Els han ils medems drets a reguard il matrimoni, d\u00fcrant il\nmatrimoni e pro sia dissoluziun.\nIl matrimoni po gnir conclus unicamaing cun l\u2019acconsientimaint liber e\ncumplain dals conjugals futurs.\nLa famiglia es l\u2019elemaint nat\u00fcral e fundamental da la societ\u00e0 e sto gnir\nprotetta da la societ\u00e0 e dal stadi.\nArt. 17:\nMincha persuna ha il dret d\u2019avair \u00fcna propriet\u00e0 aigna o cum\u00fcnaivla cun\noters.\nIng\u00fcn nu das-cha gnir priv\u00e0 arbitrariamaing da sia propriet\u00e0.",
            "Image": "c668c6e8f8455a75b9472d98014da49f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Art. 18:\nMincha persuna ha, sco commembra da la societ\u00e0, il dret da sg\u00fcrezza\nsociala; ella po prentender d\u2019obtgnair ils drets economics, socials e\nculturals indispensabels per sia dignit\u00e0 e per il svilup liber da sia\npersunalit\u00e0, quai tras sforzs interns dal stadi sco eir illa cooperaziun\ninternaziunala, resguardolnd l\u2019organisaziun e las resursas da mincha\npajais.\nArt. 19:\nMincha persuna ha il dret e la libert\u00e0 d\u2019opiniun e d\u2019expressiun, quai\nchi cumpiglia il dret da nu gnir molest\u00e0 pervi da l\u2019aigna oopiniun sco\neir il dret da tscherchar, retschaiver, derasar, sainza resguardar\ncunfins, las infuormaziuns e las ideas cun tuot ils mezs d\u2019expressiun.\nArt. 20:\nMincha persuna ha il dret da la libert\u00e0 da reuniun e d\u2019associaziun\npaschaivla.\nIng\u00fcn nu das-cha gnir obli\u00e0 da far part d\u2019\u00fcn\u2019associaziun.\nArt. 21:\nMincha persuna ha il dret da partecipar al guvern da l\u2019agen pajais,\ndirectamaing o cun l\u2019intermediaziun da rapreschantants elets libramaing.\nMincha persuna ha, a cundiziuns egualas, il dret d\u2019access a las\nfuncziuns publicas da seis agen pajais.\nLa volunt\u00e0 dal p\u00f6vel es il fundamaint da l\u2019autorit\u00e0 da las pussanzas\npublicas, quista vount\u00e0 dess s\u2019exprimer in elecziuns periodicas ed\nonestas cun dret d\u2019elecziun general ed egual in votaziun secreta o tenor\n\u00fcna procedura equivalenta chi garantischa la libert\u00e0 da vuschar.\nArt. 22:\nMincha persuna ha sco commembra da la societ\u00e0 il dret da sg\u00fcrezza\nsociala; ella po pretender d\u2019obtgnair ils drets economics, socials e\nculturals indispensabels per sia dignit\u00e0 e per il svilup liber da sia\npersunalit\u00e0, quai tras sforzs interns dal stadi ed in cooperaziun\ninternaziunala, resguardond l\u2019organisaziun e las resursas da mincha\npajais.\nArt. 23:\nMincha persuna ha il dret da lavur, da la libra tscherna da sia lavur,\nda cundziuns da lavur g\u00fcstas e cunvgnaintas e da la protecziun cunter\ndischoccupaziun.\nTuots han il dret, sainza discriminaziun, d\u2019\u00fcna salari egual per lavur\neguala.\nChi chi lavura, ha il dret d\u2019\u00fcna remuneraziun g\u00fcsta e commensurada chi\nasg\u00fcra ad el ed a sai famiglia \u00fcn\u2019existenza cuonfuorma a la dignit\u00e0",
            "Image": "ccf68d8c85c33185fc293175d6768268"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "umana e chi vain cumplettada, scha necessari, cun oters mezs da\nprotecziun sociala.\nMincha persuna ha il dret da fundar sindicats insembel cun oters e da\ns\u2019affiliar a sindicats per defender seis interess.\nArt. 24:\nMincha persuna ha il dret da repos, particularmaing d\u2019\u00fcna limitaziun\nradschunaivla dal temp da lavur, e da vacanzas periodicas pajadas.\nArt. 25:\nMincha uman ha il dret d\u2019\u00fcn standard da vita sufficziaint per asg\u00fcrar la\nsand\u00e0 ed il bainesser da sai svess e da sia famiglia. Quai pertocca\nparticularmaing l\u2019alimentaziun, la b\u00fcschmainta, l\u2019abitaziun, la ch\u00fcra\nmedicinala sco eir ils sevezzans socials necessaris. El ha il dret da\nsg\u00fcrezza in cas da dischoccupaziun, da malatia, d\u2019invalidit\u00e0, da\nguaivdanza, da vegld\u00fcna o in oters cas da perdita da mezs subsistenzials\ntras circunstanzas independentas da sia volunt\u00e0.\nMamma ed uffant han il dret d\u2019ag\u00fcd e d\u2019assistenza speciala. Tuot ils\nuffants, ch\u2019els sajan nats i\u2019l matrimoni o dadour il matrimoni, giodan\nla medema protecziun sociala.\nArt. 26:\nMincha persuna ha il dret d\u2019instrucziun. L\u2019instrucziun sto esser\ngratuita, almain quai chi pertocca l\u2019instrucziun elementara e\nfundamentala. L\u2019instrucziun elementara es obligatorica. L\u2019instrucziun\ntecnica e professiunala sto esser accessibla a tuots; l\u2019access als\nst\u00fcdis superiurs sto esser liber a tuots in cumplaina egualit\u00e0 tenor lur\nmerits.\nl\u2019instrucziun sto avair in mira il svilup cumplain da la persunalit\u00e0\numana e rinforzar il respet dals drets umans e da las libertatds\nfundamentalas. Ella dess promover l\u2019incletta, la toleranza e l\u2019amicizia\ntanter tuot las naziuns e tuot las gruppas da razza o da religiun, sco\neir sustgnair las activitads da las Naziuns Unidas a favur dal\nmantegnimaint da la pasch.\nIls genituors han, cun priorit\u00e0, il dret da tscherner il gener\nd\u2019instrucziun per lur uffants.\nArt. 27:\nMincha uman ha il dret da tour part libramaing a la vita culturala da la\ncum\u00fcnanza, da giodair las arts e da participar al progress scientific ed\nals benefizis chi resultan da quel.\nMincha uman ha il dret da protecziun dals interess morals e materials\nderivants da tuotta producziun scientifica, litterara o artistica, da la\nquala el es l\u2019autur.\nArt. 28:",
            "Image": "ddcab7a314a01cf9b4c7c54b524736cd"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mincha persuna ha il dret chi regna i\u2019l chomp internaziunal \u00fcn uorden,\ni\u2019l qual ils drets e las libertads manzunadas illa preschainta\nDecleraziun possan ragiundscher \u00fcn effet cumplain.\nArt. 29:\nMincha uman ha dovairs invers la cum\u00fcnanza, illa quala suletta es\npussibel il svilup liber e cumplain da sia persunalit\u00e0.\nIlla realisaziun dals dets e da las libertads es mincha uman suottamiss\nunicamaing a las limitas stabilitas tras la ledscha per sg\u00fcrar la\nrecugnuschentscha ed il respet dals drets e da las libertads dals oters\ne per satisfar a las exigenzas da la morala, da l\u2019uorden public e dal\nbainesser general in \u00fcna societ\u00e0 democratica.\nQuists drets e quistas libertads nu das-chan in ning\u00fcn cas gnir\nrealisats cunter las miras ed ils principis da las Naziuns Unidas.\nArt. 30:\nIng\u00fcna disposiziun da la preschainta Decleraziun nu das-cha gnir\ninterpretada usch\u00e8 ch\u2019\u00fcn stadi, \u00fcna gruppa o \u00fcna persuna haja il dret da\nsviluppar \u00fcn\u2019activit\u00e0 o d\u2019accumplir \u00fcn act chi ha in mira la violaziun\ndals drets e da las libertads manzunats in quista Decleraziun.",
            "Image": "e654f92edde1c38b303b401785cc7878"
        }
    }
}
