{
    "MetaData": {
        "Author": null,
        "Creation_Date": 1581470357,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "d617812adb9f83906a9263be0d129d95",
            "Index": 0,
            "Label": "1",
            "Size": [
                595.0,
                842.0
            ],
            "Text": "Decleraziun universala dals drets umans\nPreambul da la decleraziun\nConsiderond cha la recugnuschentscha da la dignità da tuot ils commembers da la famiglia umana e da lur\ndrets eguals ed inalienabels fuorma il fundamaint da la libertà, da la güstia e da la pasch i’l muond;\nconsiderond cha la scugnuschentscha ed il spredsch dals drets umans han manà ad acts da barbaria chi\noffendan la conscienza da l’umanità e cha la creaziun d’ün muond, i’l qual ils umans han la libertà da\ndiscuorrer e da crajer, libers da terrur e miseria, es gnüda proclamada sco l’aspiraziun suprema da l’uman;\nconsiderond chi’d es essenzial da proteger ils drets umans cun ledschas, per cha l’uman nu saja sforzà\nd’applichar sco ultim mez la revolta cunter la tirannia e l’oppressiun;\nconsiderond chi’d es essenzial da promouver las relaziuns amicablas tanter las naziuns;\nconsiderond cha’ls pövels da las Naziuns Unidas han proclamà danouvmaing i’l statut lur cretta i’ls drets\nfundamentals da l’uman, illa dignità ed illa valur da la persuna umana, ill’egualità dals drets dad hom e\nduonna, e ch’els s’han declerats decis da promouver il progress social e d’instituir megldras cundiziuns da\nviver in üna libertà plü vasta;\nconsiderond cha’ls stadis commembers s’han obliats d’asgürar, in cooperaziun cull’Organisaziun da las\nNaziuns Unidas, il respet universal ed effectiv dals drets umans e da las libertads fundamentalas;\nconsiderond ch’üna concepziun cumünaivla da quists drets e da quistas libertads es d’importanza suprema\nper ademplir plainamaing quist ingaschamaint,\nproclamescha l’Assemblea generala la preschainta decleraziun universala dals drets umans sco ideal ch’id es\nda ragiundscher cumünaivelmaing da tuot ils pövels e da tuot las naziuns, per cha tuot ils umans e tuot ils"
        },
        "1": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "c444afb64473b60b47ea1639b1acef40",
            "Index": 1,
            "Label": "2",
            "Size": [
                595.0,
                842.0
            ],
            "Text": "organs da la società tegnan adüna preschainta quista decleraziun, ed as staintan da promouver ill’instrucziun\ned ill’educaziun il respet da quists drets e da quistas libertads e da garantir a quels, cun masüras progressivas\nsün plan naziunal ed internaziunal, recugnuschentscha ed applicaziun universala ed effectiva, tant tanter las\npopulaziuns dals stadis commembers svess sco tanter ils territoris suottamiss a lur giurisdicziun.\nArt. 1:\nTuot ils umans naschan libers ed eguals in dignità ed in drets. Els sun dotats cun radschun e conscienza e\ndessan agir ün invers l’oter in ün spiert da fraternità.\nArt. 2:\nMincha persuna po far valair tuot ils drets e tuot las libertads proclamats illa Decleraziun preschainta sainza\ndistincziun, particularmaing da razza, da culur, da gener, da religiun, d’opiniun politica o otra, d’origin\nnaziunal o social, da possess, da naschentscha o d’otras circunstanzas.\nPlünavant nu vain fatta ingüna disctincziun fundada sül status politic, giuridic o internaziunal dals pajais o\ndal territori, dal qual deriva üna persuna, cha quist pajais o territori saja independent, suot tutela, na-autonom\nopür suottamiss ad ün’otra limitaziun da la suveranità.\nArt. 3:\nMincha uman ha il dret da vita, da libertà e da sgürezza da la persuna.\nArt. 4:\nIngün nu das-cha gnir tgnü in sclavaria o in servitüd, la sclavaria ed il commerzi da sclavs sun scumandats in\ntuot lur fuormas.\nArt. 5:"
        },
        "2": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "17a2da64a62a0871b71585d734afc283",
            "Index": 2,
            "Label": "3",
            "Size": [
                595.0,
                842.0
            ],
            "Text": "Ingün nu das-cha gnir suottamiss a la tortura, ne a painas, ne a trattamaints crudels, inumans o degradants.\nArt. 6:\nMincha uman ha il dret da gnir recugnuschü dapertuot sco persunalità giuridica.\nArt. 7:\nTuot ils umans sun eguals davant la ledscha ed han sainza distincziun il dret da protecziun eguala cunter\ntuotta discriminaziun chi violess la Decleraziun preschainta e cunter tuotta provocaziun e d’üna tala\ndiscriminaziun.\nArt. 8:\nMincha persuna ha il dret da protecziun legala davant las giurisdicziuns naziunalas cumpetentas cunter acts\nchi violeschan ils drets fundamentals garantits illa constituziun o illa ledscha.\nArt. 9:\nIngün nu da-scha gnir arrestà, detegnü o exilià arbitrariamaing.\nArt. 10:\nMincha persuna ha il dret, in cumplaina egualità, cha seis cas gnia trattà güstamaing e publicamaing d’ün\ntribunal independent ed imparzial chi decida davart seis drets e seis obligs o davart la validità da tuotta\nachüsa penala drizzada cunter ella.\nArt 11:\nMincha persuna achüsada d’ün act punibel es innozainta fin al mumaint cha sia cuolpa es cumprovada\nlegalmaing in ün process public, ingio cha tuot las garanzias necessarias per sia defaisa tilla sun gnüdas\nasgüradas."
        },
        "3": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "dc41dddfbf79c57126944146de92348d",
            "Index": 3,
            "Label": "4",
            "Size": [
                595.0,
                842.0
            ],
            "Text": "Ingün nu vain cundannà per acziuns o omissiuns chi nu valaivan al mumaint cha l’act punibel es gnü\ncommiss.\nArt. 12:\nIngün nu das-cha dvantar l’object d’intervenziuns arbitrarias in sia vita privata, sia famiglia, seis domicil o\nsia correspondenza, ne d’attachas cunter sia onur e sia reputaziun. Mincha uman ha il dret da protecziun\nlegala cunter talas intervernziuns o talas attachas.\nArt. 13:\nMincha persuna ha il dret da circular libramaing e da tscherner seis domicil a l’intern d’ün stadi.\nMincha persuna ha il dret da bandunar mincha pajais, eir seis agen, e da tuornar in seis pajaias.\nArt. 14:\nIn cas da persecuziun ha mincha persuna il dret da tscherchar asil e da surgnir asil in oters pajais.\nQuist dret nu po gnir invochà in cas da persecuziun pervi da delicts na-politics o pervi d’acziuns chi\ncuntrafan a las miras ed als principis da las Naziuns Unidas.\nArt. 15:\nMincha uman ha il dret d’üna naziunalità.\nIngün nu das-cha gnir privà arbitrariamaing da sia naziunalità o dal dret da müdar naziunalità.\nArt 16:\nHom e duonna cun età adequata han il dret da maridar e da fundar üna famiglia sainza restricziuns a reguard\nla razza, la naziunalità o la religiun. Els han ils medems drets a reguard il matrimoni, dürant il matrimoni e"
        },
        "4": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "a54bf7ea21b5ec9ede767c6b9d60fcd7",
            "Index": 4,
            "Label": "5",
            "Size": [
                595.0,
                842.0
            ],
            "Text": "pro sia dissoluziun.\nIl matrimoni po gnir conclus unicamaing cun l’acconsientimaint liber e cumplain dals conjugals futurs.\nLa famiglia es l’elemaint natüral e fundamental da la società e sto gnir protetta da la società e dal stadi.\nArt. 17:\nMincha persuna ha il dret d’avair üna proprietà aigna o cumünaivla cun oters.\nIngün nu das-cha gnir privà arbitrariamaing da sia proprietà.\nArt. 18:\nMincha persuna ha, sco commembra da la società, il dret da sgürezza sociala; ella po prentender d’obtgnair\nils drets economics, socials e culturals indispensabels per sia dignità e per il svilup liber da sia persunalità,\nquai tras sforzs interns dal stadi sco eir illa cooperaziun internaziunala, resguardolnd l’organisaziun e las\nresursas da mincha pajais.\nArt. 19:\nMincha persuna ha il dret e la libertà d’opiniun e d’expressiun, quai chi cumpiglia il dret da nu gnir molestà\npervi da l’aigna oopiniun sco eir il dret da tscherchar, retschaiver, derasar, sainza resguardar cunfins, las\ninfuormaziuns e las ideas cun tuot ils mezs d’expressiun.\nArt. 20:\nMincha persuna ha il dret da la libertà da reuniun e d’associaziun paschaivla.\nIngün nu das-cha gnir oblià da far part d’ün’associaziun.\nArt. 21:"
        },
        "5": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "5351943a19c2ed4e92691d7123d4cd13",
            "Index": 5,
            "Label": "6",
            "Size": [
                595.0,
                842.0
            ],
            "Text": "Mincha persuna ha il dret da partecipar al guvern da l’agen pajais, directamaing o cun l’intermediaziun da\nrapreschantants elets libramaing.\nMincha persuna ha, a cundiziuns egualas, il dret d’access a las funcziuns publicas da seis agen pajais.\nLa voluntà dal pövel es il fundamaint da l’autorità da las pussanzas publicas, quista vountà dess s’exprimer\nin elecziuns periodicas ed onestas cun dret d’elecziun general ed egual in votaziun secreta o tenor üna\nprocedura equivalenta chi garantischa la libertà da vuschar.\nArt. 22:\nMincha persuna ha sco commembra da la società il dret da sgürezza sociala; ella po pretender d’obtgnair ils\ndrets economics, socials e culturals indispensabels per sia dignità e per il svilup liber da sia persunalità, quai\ntras sforzs interns dal stadi ed in cooperaziun internaziunala, resguardond l’organisaziun e las resursas da\nmincha pajais.\nArt. 23:\nMincha persuna ha il dret da lavur, da la libra tscherna da sia lavur, da cundziuns da lavur güstas e\ncunvgnaintas e da la protecziun cunter dischoccupaziun.\nTuots han il dret, sainza discriminaziun, d’üna salari egual per lavur eguala.\nChi chi lavura, ha il dret d’üna remuneraziun güsta e commensurada chi asgüra ad el ed a sai famiglia\nün’existenza cuonfuorma a la dignità umana e chi vain cumplettada, scha necessari, cun oters mezs da\nprotecziun sociala.\nMincha persuna ha il dret da fundar sindicats insembel cun oters e da s’affiliar a sindicats per defender seis\ninteress."
        },
        "6": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "8a00add738fb8d4dc7827c04fb3fc2f9",
            "Index": 6,
            "Label": "7",
            "Size": [
                595.0,
                842.0
            ],
            "Text": "Art. 24:\nMincha persuna ha il dret da repos, particularmaing d’üna limitaziun radschunaivla dal temp da lavur, e da\nvacanzas periodicas pajadas.\nArt. 25:\nMincha uman ha il dret d’ün standard da vita sufficziaint per asgürar la sandà ed il bainesser da sai svess e da\nsia famiglia. Quai pertocca particularmaing l’alimentaziun, la büschmainta, l’abitaziun, la chüra medicinala\nsco eir ils sevezzans socials necessaris. El ha il dret da sgürezza in cas da dischoccupaziun, da malatia,\nd’invalidità, da guaivdanza, da vegldüna o in oters cas da perdita da mezs subsistenzials tras circunstanzas\nindependentas da sia voluntà.\nMamma ed uffant han il dret d’agüd e d’assistenza speciala. Tuot ils uffants, ch’els sajan nats i’l matrimoni o\ndadour il matrimoni, giodan la medema protecziun sociala.\nArt. 26:\nMincha persuna ha il dret d’instrucziun. L’instrucziun sto esser gratuita, almain quai chi pertocca\nl’instrucziun elementara e fundamentala. L’instrucziun elementara es obligatorica. L’instrucziun tecnica e\nprofessiunala sto esser accessibla a tuots; l’access als stüdis superiurs sto esser liber a tuots in cumplaina\negualità tenor lur merits.\nl’instrucziun sto avair in mira il svilup cumplain da la persunalità umana e rinforzar il respet dals drets umans\ne da las libertatds fundamentalas. Ella dess promover l’incletta, la toleranza e l’amicizia tanter tuot las\nnaziuns e tuot las gruppas da razza o da religiun, sco eir sustgnair las activitads da las Naziuns Unidas a favur\ndal mantegnimaint da la pasch.\nIls genituors han, cun priorità, il dret da tscherner il gener d’instrucziun per lur uffants."
        },
        "7": {
            "Attributes": [
                "{'color': (0, 0, 0), 'font': ('AksaraBali', 12.096)}",
                "{'color': (0, 0, 0), 'font': ('DejaVuSans', 12.096)}"
            ],
            "Image": "760c7ad67ec97a1d3dff5dd52f9c4d95",
            "Index": 7,
            "Label": "8",
            "Size": [
                595.0,
                842.0
            ],
            "Text": "Art. 27:\nMincha uman ha il dret da tour part libramaing a la vita culturala da la cumünanza, da giodair las arts e da\nparticipar al progress scientific ed als benefizis chi resultan da quel.\nMincha uman ha il dret da protecziun dals interess morals e materials derivants da tuotta producziun\nscientifica, litterara o artistica, da la quala el es l’autur.\nArt. 28:\nMincha persuna ha il dret chi regna i’l chomp internaziunal ün uorden, i’l qual ils drets e las libertads\nmanzunadas illa preschainta Decleraziun possan ragiundscher ün effet cumplain.\nArt. 29:\nMincha uman ha dovairs invers la cumünanza, illa quala suletta es pussibel il svilup liber e cumplain da sia\npersunalità.\nIlla realisaziun dals dets e da las libertads es mincha uman suottamiss unicamaing a las limitas stabilitas tras\nla ledscha per sgürar la recugnuschentscha ed il respet dals drets e da las libertads dals oters e per satisfar a\nlas exigenzas da la morala, da l’uorden public e dal bainesser general in üna società democratica.\nQuists drets e quistas libertads nu das-chan in ningün cas gnir realisats cunter las miras ed ils principis da las\nNaziuns Unidas.\nArt. 30:\nIngüna disposiziun da la preschainta Decleraziun nu das-cha gnir interpretada uschè ch’ün stadi, üna gruppa\no üna persuna haja il dret da sviluppar ün’actività o d’accumplir ün act chi ha in mira la violaziun dals drets e\nda las libertads manzunats in quista Decleraziun."
        }
    }
}
