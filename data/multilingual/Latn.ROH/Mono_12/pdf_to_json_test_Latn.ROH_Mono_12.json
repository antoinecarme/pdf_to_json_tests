{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470398,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Decleraziun universala dals drets umans\nPreambul da la decleraziun\nConsiderond cha la recugnuschentscha da la dignità da tuot ils commembers da la famiglia umana\ne da lur drets eguals ed inalienabels fuorma il fundamaint da la libertà, da la güstia e da la\npasch i’l muond;\nconsiderond cha la scugnuschentscha ed il spredsch dals drets umans han manà ad acts da\nbarbaria chi offendan la conscienza da l’umanità e cha la creaziun d’ün muond, i’l qual ils\numans han la libertà da discuorrer e da crajer, libers da terrur e miseria, es gnüda proclamada\nsco l’aspiraziun suprema da l’uman;\nconsiderond chi’d es essenzial da proteger ils drets umans cun ledschas, per cha l’uman nu saja\nsforzà d’applichar sco ultim mez la revolta cunter la tirannia e l’oppressiun;\nconsiderond chi’d es essenzial da promouver las relaziuns amicablas tanter las naziuns;\nconsiderond cha’ls pövels da las Naziuns Unidas han proclamà danouvmaing i’l statut lur cretta\ni’ls drets fundamentals da l’uman, illa dignità ed illa valur da la persuna umana, ill’egualità\ndals drets dad hom e duonna, e ch’els s’han declerats decis da promouver il progress social e\nd’instituir megldras cundiziuns da viver in üna libertà plü vasta;\nconsiderond cha’ls stadis commembers s’han obliats d’asgürar, in cooperaziun cull’Organisaziun\nda las Naziuns Unidas, il respet universal ed effectiv dals drets umans e da las libertads\nfundamentalas;\nconsiderond ch’üna concepziun cumünaivla da quists drets e da quistas libertads es d’importanza\nsuprema per ademplir plainamaing quist ingaschamaint,\nproclamescha l’Assemblea generala la preschainta decleraziun universala dals drets umans sco\nideal ch’id es da ragiundscher cumünaivelmaing da tuot ils pövels e da tuot las naziuns, per\ncha tuot ils umans e tuot ils organs da la società tegnan adüna preschainta quista decleraziun,\ned as staintan da promouver ill’instrucziun ed ill’educaziun il respet da quists drets e da\nquistas libertads e da garantir a quels, cun masüras progressivas sün plan naziunal ed\ninternaziunal, recugnuschentscha ed applicaziun universala ed effectiva, tant tanter las\npopulaziuns dals stadis commembers svess sco tanter ils territoris suottamiss a lur\ngiurisdicziun.\nArt. 1:\nTuot ils umans naschan libers ed eguals in dignità ed in drets. Els sun dotats cun radschun e\nconscienza e dessan agir ün invers l’oter in ün spiert da fraternità.\nArt. 2:\nMincha persuna po far valair tuot ils drets e tuot las libertads proclamats illa Decleraziun\npreschainta sainza distincziun, particularmaing da razza, da culur, da gener, da religiun,\nd’opiniun politica o otra, d’origin naziunal o social, da possess, da naschentscha o d’otras\ncircunstanzas.\nPlünavant nu vain fatta ingüna disctincziun fundada sül status politic, giuridic o\ninternaziunal dals pajais o dal territori, dal qual deriva üna persuna, cha quist pajais o\nterritori saja independent, suot tutela, na-autonom opür suottamiss ad ün’otra limitaziun da la\nsuveranità.\nArt. 3:\nMincha uman ha il dret da vita, da libertà e da sgürezza da la persuna.\nArt. 4:\nIngün nu das-cha gnir tgnü in sclavaria o in servitüd, la sclavaria ed il commerzi da sclavs\nsun scumandats in tuot lur fuormas.\nArt. 5:\nIngün nu das-cha gnir suottamiss a la tortura, ne a painas, ne a trattamaints crudels, inumans\no degradants.\nArt. 6:\nMincha uman ha il dret da gnir recugnuschü dapertuot sco persunalità giuridica.",
            "Image": "78c83ff15f66cea5fd6919510632e1b5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Art. 7:\nTuot ils umans sun eguals davant la ledscha ed han sainza distincziun il dret da protecziun\neguala cunter tuotta discriminaziun chi violess la Decleraziun preschainta e cunter tuotta\nprovocaziun e d’üna tala discriminaziun.\nArt. 8:\nMincha persuna ha il dret da protecziun legala davant las giurisdicziuns naziunalas cumpetentas\ncunter acts chi violeschan ils drets fundamentals garantits illa constituziun o illa ledscha.\nArt. 9:\nIngün nu da-scha gnir arrestà, detegnü o exilià arbitrariamaing.\nArt. 10:\nMincha persuna ha il dret, in cumplaina egualità, cha seis cas gnia trattà güstamaing e\npublicamaing d’ün tribunal independent ed imparzial chi decida davart seis drets e seis obligs\no davart la validità da tuotta achüsa penala drizzada cunter ella.\nArt 11:\nMincha persuna achüsada d’ün act punibel es innozainta fin al mumaint cha sia cuolpa es\ncumprovada legalmaing in ün process public, ingio cha tuot las garanzias necessarias per sia\ndefaisa tilla sun gnüdas asgüradas.\nIngün nu vain cundannà per acziuns o omissiuns chi nu valaivan al mumaint cha l’act punibel es\ngnü commiss.\nArt. 12:\nIngün nu das-cha dvantar l’object d’intervenziuns arbitrarias in sia vita privata, sia\nfamiglia, seis domicil o sia correspondenza, ne d’attachas cunter sia onur e sia reputaziun.\nMincha uman ha il dret da protecziun legala cunter talas intervernziuns o talas attachas.\nArt. 13:\nMincha persuna ha il dret da circular libramaing e da tscherner seis domicil a l’intern d’ün\nstadi.\nMincha persuna ha il dret da bandunar mincha pajais, eir seis agen, e da tuornar in seis\npajaias.\nArt. 14:\nIn cas da persecuziun ha mincha persuna il dret da tscherchar asil e da surgnir asil in oters\npajais.\nQuist dret nu po gnir invochà in cas da persecuziun pervi da delicts na-politics o pervi\nd’acziuns chi cuntrafan a las miras ed als principis da las Naziuns Unidas.\nArt. 15:\nMincha uman ha il dret d’üna naziunalità.\nIngün nu das-cha gnir privà arbitrariamaing da sia naziunalità o dal dret da müdar naziunalità.\nArt 16:\nHom e duonna cun età adequata han il dret da maridar e da fundar üna famiglia sainza\nrestricziuns a reguard la razza, la naziunalità o la religiun. Els han ils medems drets a\nreguard il matrimoni, dürant il matrimoni e pro sia dissoluziun.\nIl matrimoni po gnir conclus unicamaing cun l’acconsientimaint liber e cumplain dals conjugals\nfuturs.\nLa famiglia es l’elemaint natüral e fundamental da la società e sto gnir protetta da la società\ne dal stadi.\nArt. 17:\nMincha persuna ha il dret d’avair üna proprietà aigna o cumünaivla cun oters.\nIngün nu das-cha gnir privà arbitrariamaing da sia proprietà.",
            "Image": "b939f92527bc288336dae697781600aa"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Art. 18:\nMincha persuna ha, sco commembra da la società, il dret da sgürezza sociala; ella po prentender\nd’obtgnair ils drets economics, socials e culturals indispensabels per sia dignità e per il\nsvilup liber da sia persunalità, quai tras sforzs interns dal stadi sco eir illa cooperaziun\ninternaziunala, resguardolnd l’organisaziun e las resursas da mincha pajais.\nArt. 19:\nMincha persuna ha il dret e la libertà d’opiniun e d’expressiun, quai chi cumpiglia il dret da\nnu gnir molestà pervi da l’aigna oopiniun sco eir il dret da tscherchar, retschaiver, derasar,\nsainza resguardar cunfins, las infuormaziuns e las ideas cun tuot ils mezs d’expressiun.\nArt. 20:\nMincha persuna ha il dret da la libertà da reuniun e d’associaziun paschaivla.\nIngün nu das-cha gnir oblià da far part d’ün’associaziun.\nArt. 21:\nMincha persuna ha il dret da partecipar al guvern da l’agen pajais, directamaing o cun\nl’intermediaziun da rapreschantants elets libramaing.\nMincha persuna ha, a cundiziuns egualas, il dret d’access a las funcziuns publicas da seis agen\npajais.\nLa voluntà dal pövel es il fundamaint da l’autorità da las pussanzas publicas, quista vountà\ndess s’exprimer in elecziuns periodicas ed onestas cun dret d’elecziun general ed egual in\nvotaziun secreta o tenor üna procedura equivalenta chi garantischa la libertà da vuschar.\nArt. 22:\nMincha persuna ha sco commembra da la società il dret da sgürezza sociala; ella po pretender\nd’obtgnair ils drets economics, socials e culturals indispensabels per sia dignità e per il\nsvilup liber da sia persunalità, quai tras sforzs interns dal stadi ed in cooperaziun\ninternaziunala, resguardond l’organisaziun e las resursas da mincha pajais.\nArt. 23:\nMincha persuna ha il dret da lavur, da la libra tscherna da sia lavur, da cundziuns da lavur\ngüstas e cunvgnaintas e da la protecziun cunter dischoccupaziun.\nTuots han il dret, sainza discriminaziun, d’üna salari egual per lavur eguala.\nChi chi lavura, ha il dret d’üna remuneraziun güsta e commensurada chi asgüra ad el ed a sai\nfamiglia ün’existenza cuonfuorma a la dignità umana e chi vain cumplettada, scha necessari, cun\noters mezs da protecziun sociala.\nMincha persuna ha il dret da fundar sindicats insembel cun oters e da s’affiliar a sindicats\nper defender seis interess.\nArt. 24:\nMincha persuna ha il dret da repos, particularmaing d’üna limitaziun radschunaivla dal temp da\nlavur, e da vacanzas periodicas pajadas.\nArt. 25:\nMincha uman ha il dret d’ün standard da vita sufficziaint per asgürar la sandà ed il bainesser\nda sai svess e da sia famiglia. Quai pertocca particularmaing l’alimentaziun, la büschmainta,\nl’abitaziun, la chüra medicinala sco eir ils sevezzans socials necessaris. El ha il dret da\nsgürezza in cas da dischoccupaziun, da malatia, d’invalidità, da guaivdanza, da vegldüna o in\noters cas da perdita da mezs subsistenzials tras circunstanzas independentas da sia voluntà.\nMamma ed uffant han il dret d’agüd e d’assistenza speciala. Tuot ils uffants, ch’els sajan nats\ni’l matrimoni o dadour il matrimoni, giodan la medema protecziun sociala.\nArt. 26:\nMincha persuna ha il dret d’instrucziun. L’instrucziun sto esser gratuita, almain quai chi\npertocca l’instrucziun elementara e fundamentala. L’instrucziun elementara es obligatorica.\nL’instrucziun tecnica e professiunala sto esser accessibla a tuots; l’access als stüdis\nsuperiurs sto esser liber a tuots in cumplaina egualità tenor lur merits.",
            "Image": "1d6ea13afa94392f2d8887e3d4cc279e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "l’instrucziun sto avair in mira il svilup cumplain da la persunalità umana e rinforzar il\nrespet dals drets umans e da las libertatds fundamentalas. Ella dess promover l’incletta, la\ntoleranza e l’amicizia tanter tuot las naziuns e tuot las gruppas da razza o da religiun, sco\neir sustgnair las activitads da las Naziuns Unidas a favur dal mantegnimaint da la pasch.\nIls genituors han, cun priorità, il dret da tscherner il gener d’instrucziun per lur uffants.\nArt. 27:\nMincha uman ha il dret da tour part libramaing a la vita culturala da la cumünanza, da giodair\nlas arts e da participar al progress scientific ed als benefizis chi resultan da quel.\nMincha uman ha il dret da protecziun dals interess morals e materials derivants da tuotta\nproducziun scientifica, litterara o artistica, da la quala el es l’autur.\nArt. 28:\nMincha persuna ha il dret chi regna i’l chomp internaziunal ün uorden, i’l qual ils drets e las\nlibertads manzunadas illa preschainta Decleraziun possan ragiundscher ün effet cumplain.\nArt. 29:\nMincha uman ha dovairs invers la cumünanza, illa quala suletta es pussibel il svilup liber e\ncumplain da sia persunalità.\nIlla realisaziun dals dets e da las libertads es mincha uman suottamiss unicamaing a las\nlimitas stabilitas tras la ledscha per sgürar la recugnuschentscha ed il respet dals drets e da\nlas libertads dals oters e per satisfar a las exigenzas da la morala, da l’uorden public e dal\nbainesser general in üna società democratica.\nQuists drets e quistas libertads nu das-chan in ningün cas gnir realisats cunter las miras ed\nils principis da las Naziuns Unidas.\nArt. 30:\nIngüna disposiziun da la preschainta Decleraziun nu das-cha gnir interpretada uschè ch’ün\nstadi, üna gruppa o üna persuna haja il dret da sviluppar ün’actività o d’accumplir ün act chi\nha in mira la violaziun dals drets e da las libertads manzunats in quista Decleraziun.",
            "Image": "3d3d930702ef3e43db950effba37dcda"
        }
    }
}
