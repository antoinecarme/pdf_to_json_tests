{
    "MetaData": {
        "Author": null,
        "Creation_Date": 1581471406,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "3adf5178b154525cbb25310538eb41f1",
            "Index": 0,
            "Label": "1",
            "Size": [
                595.0,
                842.0
            ],
            "Text": "Mehen oiktuziden ühthine deklaracii\nPreambul\nOttes homaitusehe, miše mez’kundan kaikiden ühtnikoiden arvokahuden i ühthižiden\noiktuziden tundustamine oma valdan, oiktuden, mirun alandusen; i\nottes homaitusehe, miše hondostamine i kacmatomuz’ mehen oiktuzihe tob\nvarvaroiden tegoid, kudambad käregoitas mez’kundan mel’tundod, i mehiden suren\ntahton i takaindan om mugoman mirun tegend, kudambas mehil linneb sanavald,\nkacmusiden vald, ei linne varaidust i mairišt; i\nottes homaitusehe, miše tarbiž mehiden oiktuded kaita zakonan valdal, sen täht, miše\nmehele ei pidaiži lopuks libuda tiranijan i ahthištusen vasthapäi; i\nottes homaitusehe, miše tarbiž abutada sebrmeližiden kosketusiden kehitoitusele\nrahvahiden keskes; i\nottes homaitusehe, miše Ühthižrahvahiže mülüjad rahvahad vahvištoitiba käskkirjas\ničeze uskondan mehiden päoiktuzihe, mehen personan arvokahudehe i mužikoiden da\nnaižiden tazooiktudehe i pätiba abutada socialižele progressale i elon oloiden\nparemboitusele oldes surembas valdas; i\nottes homaitusehe, miše valdkundad-ühtnikad toivotiba abutada ühtes\nÜhthižrahvazkundanke ühthižes arvostandas i mehen oiktuziden i pävaldoiden\nkaičendas, tegendas; i\nottes homaitusehe, miše neniden oiktuziden ühthine el’genduz om lujas tärged niid\ntäudes pidämižes,\nSur’ Assamblei,\nezitab necen mehen oiktuziden ühthižen deklaracijan kut tegend, kaikile rahvahile i\nvaldkundoile, miše kaikutte mez’ i kaikutte ühthižkundan azjmehišt, kaiken pidädes\nmeles necen deklaracijan, abutaižiba tedotelendal i opendusel arvostada nenid\noiktuzid i valdoid i tegižiba rahvahaližil i keskrahvahaližil progressivižil tegoil ühthišt\ni eﬀektivišt arvostust i pidäižiba kut Ühthižrahvazkundan valdoiden-ühtnikoiden,\nmuga i toižiden tahoiden rahvahiden keskes, kudambad oma niiden jurisdikcijan al.\n1. kirjutez\nKaik mehed sünduba joudajin i kohtaižin, ühtejiččin ičeze arvokahudes i oiktusiš.\nHeile om anttud mel’ i huiktusentund i heile tariž kožuda toine toiženke kut\nvel’l’kundad.\n2. kirjutez\nTariž, miše jogahižel mehel oližiba kaik oiktuded i valdad, miččed oma nimitadud\nneciš deklaracijas, kacmata sihe mitte om mehen rass, hibjan muju, pol’, kel’, uskond,\nmiččed oma politižed vai toižed kacmused, mitte om rahvahuz’ vai socialine sündund,\nmitte om elomišton, soslovijan vai toižed olod.\nPaiči sidä, ei sa tehta nimittušt erod man vai sijan politižen, oiktuden vai\nrahvazkeskeižen statusan pohjal, kuna mez’ mülüb, ripmata sišpäi om-ik nece sija\nripmatoi, pidetas-ik hol’t siš, ei ičenaine vai se kut-se toižin om vähetud ičenaižudes."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "9bda049f0a60b7b8e75ba5e79538d61d",
            "Index": 1,
            "Label": "2",
            "Size": [
                595.0,
                842.0
            ],
            "Text": "3. kirjutez\nJogahižel mehel om oiktuz’ eloho, valdaha i personaližehe koskmatomudehe.\n4. kirjutez\nNikeda ei sa pidäda orjan vai valdmatomas olos, orjanpidänd i orjanmönd om kel’tüd\nkaikiš formiš.\n5. kirjutez\nNikeda ei sa kovasüdaimelišesti mokita, kovin ustavzoitta, tehta mugomid tegoid,\nkudambad alenzoitaižiba hänen arvokahuden.\n6. kirjutez\nJogahižel mehel om kaikjal oiktuz’ sihe, miše händast pidäižihe personan arvostuses.\n7. kirjutez\nKaik mehed oma ühtenarvoižed zakonan edes i heil om oiktuz’ eroita zakonan\nkaičendaha. Kaikil mehil om oiktuz’ ühtejiččehe kaičendaha miččen taht\ndiskriminacijaspäi, kudamb keskustab necile Deklaracijale, miččen taht rehkandaspäi\ndiskriminacijaha.\n8. kirjutez\nJogahižel mehel om oiktuz’ eﬀektivižehe hüvästamižehe händast oiktuziš\nkompetentižiden rahvahaližiden sudiden pätusel siloi, konz hänen konstitucijal vai\nzakonal anttud päoiktuded om keskustadud.\n9. kirjutez\nNikeda ei sa melenvaldal türmata, pidätada vai küksta, ajada manpagoho.\n10. kirjutez\nJogahižel mehel, miše märita ičeze oiktuzid i velguzid i sada todištust ezitadud hänele\nkriminaližes värituses, om oiktuz’ hänen azjan tarkištelendaha täuden\nühtenarvokahuden pohjal ripmatomal objektivižel sudal avoin, pidädes oiktuden\nküzuid.\n11. kirjutez\nPahas tegos väritud mehel om oiktuz’ lugetas värutomaks sihesai, kuni hänen vär ei\nlinne tedištadud zakonan jäl’gendusel avoin sudan tarkištelusel, konz hänel oma kaik\nvoimused kaičendan täht.\nNikeda ei sa sudida pahas tegos, tehtud vai tehmatomudes, kudamb ei olend pahan\ntegon rahvahaližiden zakonoiden mödhe vai rahvazkeskeižen oiktuden mödhe.\nMugažo ei voi olda ustavzoitand kovemb, mi se, kudamb voiži olda sen aigan, konz oli\ntehtud paha tego.\n12. kirjutez\nEi sa melenvaldal ličtas nikenen personaližehe eloho i kanzan eloho, hänen kodi,\npočtoigendused i hänen arvostuz oma koskmatomad. Jogahižel om oiktuz’ zakonan"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "875631dca9c59721012fc4a05aa6fbee",
            "Index": 2,
            "Label": "3",
            "Size": [
                595.0,
                842.0
            ],
            "Text": "kaičendaha mugoižes ličendaspäi i kosketandaspäi.\n13. kirjutez\nJogahižel mehel om oiktuz’ sirdeltas joudajas i valita ičeleze eländsija kaikuččen\nvaldkundan südäimes.\nJogahižel om oiktuz’ lähtta maspäi, mugažo ičeze maspäi, i pörttas ičeze maha.\n14. kirjutez\nJogahižel mehel om oiktuz’ ectä kaičuzsija mokičijoišpäi toižiš maiš i olda sigä.\nNecil oiktudel ei voi olda väged, konz küzünd om todeks ei politižes pahas tegos vai\nÜhthižrahvazkundan pätegendoid i principoid vastkaroičijas tegos.\n15. kirjutez\nJogahižel mehel om oiktuz’ rahvahudehe, olda valdkundan rahvahanikan.\nNikenel ei sa melenvaldal anastada rahvahut vai oiktut vajehtada rahvahut.\n16. kirjutez\nTäuz’igäižil mužikoil i naižil om oiktuz’ naida, mända mehele i tehta kanz kacmata\nrassan, rahvahuden vai uskondan eroihe. Heil oma ühtejiččed oiktuded naindaha i\nmehele mänendaha, olendaha i erigandusen jäl’ghe.\nNaida i mända mehele voib vaiše molembiden poliden täudenke i joudajanke\ntahtonke.\nKanz om ühthižkundan londuseline augonpanii jouk i sil om oiktuz’ ühthižkundan i\nvaldkundan kaičendaha.\n17. kirjutez\nJogahižel mehel om oiktuz’ pidäda elomišton üks’näze vai toižidenke.\nNikenel ei sa melenvaldal anastada hänen elomištod.\n18. kirjutez\nJogahižel mehel om meletusen, mel’tundon i uskondan vald, neche oiktudehe mülüb\nvald uskondan vai kacmusiden vajehtamižehe, mugažo vald uskondan vai kacmusiden\npidämaha üks’näze i mugažo ühtes toižidenke, kaikiden nähtes vai üks’näze\nopendamal, uskondradol, uskondan i ritualižiš tegoiš.\n19. kirjutez\nJogahižel mehel om oiktuz’ kacmusiden valdha i niiden ezitamižehe, neche mülüb\noiktuz’ telustamata pidäda ičeze mel’pidod, mugažo oiktuz’ ripumata valdkundan\nröunoišpäi ectä, sada i levitada tedoid i meletusid kaikiden maneroiden abul.\n20. kirjutez\nJogahižel om oiktuz’ kožmuseližiden suimiden i ühtenzoitusiden kogomuzvaldaha."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "fd2e651ffe4130684c42bcf18b096993",
            "Index": 3,
            "Label": "4",
            "Size": [
                595.0,
                842.0
            ],
            "Text": "Nikeda ei sa käskta ühtneda miččehe-ni ühtenzoitusehe.\n21. kirjutez\nJogahižel mehel om oiktuz’ ühtneda ičeze man ohjandamižehe kohtha vai valitud\nezitajiden kal’t.\nJogahižel om oiktuz’ päzuda ičeze man valdkundaližele radole.\nRahvahan taht om valdkundmehišton alandusen; nece taht tarbiž ezitada\naigkeskustoin tehtud oiktoiš, ei värenzoitusiš valičusiš, kudambiš kaikil om ühthine i\nühtejitte änenoiktuz’ peitänestamižen abul vai toižiden änestamižvaldan pidijoiden\nmaneroiden abul.\n22. kirjutez\nJogahižel mehel, kut ühthižkundan ühtnikal, om oiktuz’ socialižehe holištoho, mugažo\noiktuz’ rahvahaližen tegoiden i keskrahvahaližen ühthižradon kal’t, ottes homaitusehe\nkaikuččen valdkundan järgenduz i varad, antta hänen mez’arvokahudele i personan\njoudajale kehitoitusele tarbhaižid ekonomižid, socialižid i kul’turižid oiktuzid.\n23. kirjutez\nJogahižel om oiktuz’ radoho, radsijan joudajaha valičusehe, oiktoihe melevuzihe\nradon oloihe, mugažo kaičendaha radotomudespäi.\nJogahižel mehel om oiktuz’ miččeta-ni alenzoituseta sada ühtejiččen paukan\nühtejiččes rados.\nJogahižel radajal mehel om oiktuz’ oiktaha i täudubaha paukaha, kudamb andab\nhänele i hänen kanzale mehen arvoižen olendan i kudamban, ku tarbiž, täutaba toižed\nsocialižen holišton manerad.\nJogahižel mehel om oiktuz’ tehta eloradoližid ühtištusid i mülüda niihe ičeze azjoid\npolestamha.\n24. kirjutez\nJogahižel mehel om oiktuz’ lebuhu i joudajaha aigaha, radpäivän melevaha\nröunatusehe i makstud märaigaližehe lebupästusehe.\n25. kirjutez\nJogahižel mehel om oiktuz’ elon korktusehe, kudambaha mülüb sönd, sobad, kodi,\ntervhuz’holitand i pidab socialine holituz, mitte tariž hänen i hänen kanzan tervhuden\ni hüvinvoindan täht. Jogahižel om oiktuz’ holištoho mugomas azjas kut radotomuz’,\nläžund, invalidan olend, lesken olend, vanhuden tulend vai toižiš hänen tahtospäi\nripumatomiš radvoindan, elovaroiden kadotusen azjoiš.\nMamoil i lapsil om oiktuz’ erasehe holištoho i abuhu. Kaikil lapsil, oma-ik hö\nsündnuded naidud kanzas vai ei, oma ühtejiččed socialižed holituzoiktuded.\n26. kirjutez\nJogahižel mehel om oiktuz’ sada opendust. Opendusele, kaikense augotižopendusele i\nkeskopendusele tarbiž olda maksutoman. Augotižopendusele tarbiž olda tarbhaižen.\nTehnižele i tedomahtoižele opendusele tarbiž olda kaikile kožujan, üläopendusele"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "ed0d95ecbdac04d615cf12362d4e456d",
            "Index": 4,
            "Label": "5",
            "Size": [
                595.0,
                842.0
            ],
            "Text": "tarbiž olda ühtejiččin avoin kaikile heiden mahtoiden mödhe.\nOpendusele tarbiž olda oigetud mehen personaližuden kehitoitamižehe, mugažo\nmehen oiktuziden i pävaldoiden arvostandan vahvištamižehe. Opendusele tarbiž\nabutada kesknäižele el’gendusele, tirpandamižele i sebrastusele kaikiden rahvahiden,\nrass- i uskondgruppiden keskes, mugažo abutada Ühthižrahvazkundan kožmusen\npidändan tegoiš.\nVanhembil om ezmäisijaine oiktuz’ valita ičeze lapsile opendusen ladud.\n27. kirjutez\nJogahižel mehel om oiktuz’ joudajas ühtneda ühthižkundan kul’turižehe eloho, sada\nihastust taidehes, mugažo ühtneda tedoprogressaha i kävutada sen satusid.\nJogahižel mehel om oiktuz’ hänen moraližiden azjoiden i materialižiden satusiden\nkaičendaha, kudambad oma hänen tedo-, literatur- vai taidehtöiden satusen i hän om\nniiden tegii.\n28. kirjutez\nJogahižel mehel om oiktuz’ mugoižehe socialižehe i rahvazkeskeižehe järgendusehe,\nkonz neciš deklaracijas ezitadud oiktuded i valdad voiba täudes todenzoittas.\n29. kirjutez\nJogahižel mehel om velguzid ühthižkundan edes, vaiše siš voib olda hänen personan\njoudai i täuz’ kehitoituz.\nKävutades ičeze oiktuzid i valdoid jogahižel mehel voiba olda vaiše mugomad\nröunatused, kudambad oma vahvištadud zakonan mödhe, miše tundustada i\narvostada toižiden oiktuded i valdad, mugažo moralin, kundaližen järgendusen i\nüleižen hüvinvoindan demokratižes ühthižkundas.\nNenid oiktuzid i valdoid nikonz ei sa kävutada Ühthižrahvazkundan pätegendoiden i\nprincipoiden vastkaroites.\n30. kirjutez\nNimidä neciš deklaracijas ei sa el’geta muga, miše mitte-ni valdkund, mehiden grupp\nvai üks’ mez’ voib oiktuziden pohjal tehta mugomid tegoid, kudambad om oigetud\nheitmaha ezitadud neciš deklaracijas oiktuzid i valdoid."
        }
    }
}
