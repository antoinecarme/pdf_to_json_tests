{
    "MetaData": {
        "Author": null,
        "Creation_Date": 1581471339,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "65084da363629481873bd8e4899e5c2d",
            "Index": 0,
            "Label": "1",
            "Size": [
                595.0,
                842.0
            ],
            "Text": "Mehen oiktuziden ühthine deklaracii\nPreambul\nOttes homaitusehe, miše mez’kundan kaikiden ühtnikoiden arvokahuden i ühthižiden oiktuziden\ntundustamine oma valdan, oiktuden, mirun alandusen; i\nottes homaitusehe, miše hondostamine i kacmatomuz’ mehen oiktuzihe tob varvaroiden tegoid,\nkudambad käregoitas mez’kundan mel’tundod, i mehiden suren tahton i takaindan om mugoman mirun\ntegend, kudambas mehil linneb sanavald, kacmusiden vald, ei linne varaidust i mairišt; i\nottes homaitusehe, miše tarbiž mehiden oiktuded kaita zakonan valdal, sen täht, miše mehele ei\npidaiži lopuks libuda tiranijan i ahthištusen vasthapäi; i\nottes homaitusehe, miše tarbiž abutada sebrmeližiden kosketusiden kehitoitusele rahvahiden\nkeskes; i\nottes homaitusehe, miše Ühthižrahvahiže mülüjad rahvahad vahvištoitiba käskkirjas ičeze\nuskondan mehiden päoiktuzihe, mehen personan arvokahudehe i mužikoiden da naižiden\ntazooiktudehe i pätiba abutada socialižele progressale i elon oloiden paremboitusele oldes\nsurembas valdas; i\nottes homaitusehe, miše valdkundad-ühtnikad toivotiba abutada ühtes Ühthižrahvazkundanke\nühthižes arvostandas i mehen oiktuziden i pävaldoiden kaičendas, tegendas; i\nottes homaitusehe, miše neniden oiktuziden ühthine el’genduz om lujas tärged niid täudes\npidämižes,\nSur’ Assamblei,\nezitab necen mehen oiktuziden ühthižen deklaracijan kut tegend, kaikile rahvahile i\nvaldkundoile, miše kaikutte mez’ i kaikutte ühthižkundan azjmehišt, kaiken pidädes meles necen\ndeklaracijan, abutaižiba tedotelendal i opendusel arvostada nenid oiktuzid i valdoid i tegižiba\nrahvahaližil i keskrahvahaližil progressivižil tegoil ühthišt i effektivišt arvostust i\npidäižiba kut Ühthižrahvazkundan valdoiden-ühtnikoiden, muga i toižiden tahoiden rahvahiden\nkeskes, kudambad oma niiden jurisdikcijan al.\n1. kirjutez\nKaik mehed sünduba joudajin i kohtaižin, ühtejiččin ičeze arvokahudes i oiktusiš. Heile om\nanttud mel’ i huiktusentund i heile tariž kožuda toine toiženke kut vel’l’kundad.\n2. kirjutez\nTariž, miše jogahižel mehel oližiba kaik oiktuded i valdad, miččed oma nimitadud neciš\ndeklaracijas, kacmata sihe mitte om mehen rass, hibjan muju, pol’, kel’, uskond, miččed oma\npolitižed vai toižed kacmused, mitte om rahvahuz’ vai socialine sündund, mitte om elomišton,\nsoslovijan vai toižed olod.\nPaiči sidä, ei sa tehta nimittušt erod man vai sijan politižen, oiktuden vai rahvazkeskeižen\nstatusan pohjal, kuna mez’ mülüb, ripmata sišpäi om-ik nece sija ripmatoi, pidetas-ik hol’t\nsiš, ei ičenaine vai se kut-se toižin om vähetud ičenaižudes.\n3. kirjutez\nJogahižel mehel om oiktuz’ eloho, valdaha i personaližehe koskmatomudehe.\n4. kirjutez\nNikeda ei sa pidäda orjan vai valdmatomas olos, orjanpidänd i orjanmönd om kel’tüd kaikiš\nformiš.\n5. kirjutez\nNikeda ei sa kovasüdaimelišesti mokita, kovin ustavzoitta, tehta mugomid tegoid, kudambad\nalenzoitaižiba hänen arvokahuden.\n6. kirjutez\nJogahižel mehel om kaikjal oiktuz’ sihe, miše händast pidäižihe personan arvostuses.\n7. kirjutez\nKaik mehed oma ühtenarvoižed zakonan edes i heil om oiktuz’ eroita zakonan kaičendaha. Kaikil"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "d878a3c3cbc8d15d0d29396ae91f8e5f",
            "Index": 1,
            "Label": "2",
            "Size": [
                595.0,
                842.0
            ],
            "Text": "mehil om oiktuz’ ühtejiččehe kaičendaha miččen taht diskriminacijaspäi, kudamb keskustab necile\nDeklaracijale, miččen taht rehkandaspäi diskriminacijaha.\n8. kirjutez\nJogahižel mehel om oiktuz’ effektivižehe hüvästamižehe händast oiktuziš kompetentižiden\nrahvahaližiden sudiden pätusel siloi, konz hänen konstitucijal vai zakonal anttud päoiktuded om\nkeskustadud.\n9. kirjutez\nNikeda ei sa melenvaldal türmata, pidätada vai küksta, ajada manpagoho.\n10. kirjutez\nJogahižel mehel, miše märita ičeze oiktuzid i velguzid i sada todištust ezitadud hänele\nkriminaližes värituses, om oiktuz’ hänen azjan tarkištelendaha täuden ühtenarvokahuden pohjal\nripmatomal objektivižel sudal avoin, pidädes oiktuden küzuid.\n11. kirjutez\nPahas tegos väritud mehel om oiktuz’ lugetas värutomaks sihesai, kuni hänen vär ei linne\ntedištadud zakonan jäl’gendusel avoin sudan tarkištelusel, konz hänel oma kaik voimused\nkaičendan täht.\nNikeda ei sa sudida pahas tegos, tehtud vai tehmatomudes, kudamb ei olend pahan tegon\nrahvahaližiden zakonoiden mödhe vai rahvazkeskeižen oiktuden mödhe. Mugažo ei voi olda\nustavzoitand kovemb, mi se, kudamb voiži olda sen aigan, konz oli tehtud paha tego.\n12. kirjutez\nEi sa melenvaldal ličtas nikenen personaližehe eloho i kanzan eloho, hänen kodi, počtoigendused\ni hänen arvostuz oma koskmatomad. Jogahižel om oiktuz’ zakonan kaičendaha mugoižes ličendaspäi\ni kosketandaspäi.\n13. kirjutez\nJogahižel mehel om oiktuz’ sirdeltas joudajas i valita ičeleze eländsija kaikuččen valdkundan\nsüdäimes.\nJogahižel om oiktuz’ lähtta maspäi, mugažo ičeze maspäi, i pörttas ičeze maha.\n14. kirjutez\nJogahižel mehel om oiktuz’ ectä kaičuzsija mokičijoišpäi toižiš maiš i olda sigä.\nNecil oiktudel ei voi olda väged, konz küzünd om todeks ei politižes pahas tegos vai\nÜhthižrahvazkundan pätegendoid i principoid vastkaroičijas tegos.\n15. kirjutez\nJogahižel mehel om oiktuz’ rahvahudehe, olda valdkundan rahvahanikan.\nNikenel ei sa melenvaldal anastada rahvahut vai oiktut vajehtada rahvahut.\n16. kirjutez\nTäuz’igäižil mužikoil i naižil om oiktuz’ naida, mända mehele i tehta kanz kacmata rassan,\nrahvahuden vai uskondan eroihe. Heil oma ühtejiččed oiktuded naindaha i mehele mänendaha,\nolendaha i erigandusen jäl’ghe.\nNaida i mända mehele voib vaiše molembiden poliden täudenke i joudajanke tahtonke.\nKanz om ühthižkundan londuseline augonpanii jouk i sil om oiktuz’ ühthižkundan i valdkundan\nkaičendaha.\n17. kirjutez\nJogahižel mehel om oiktuz’ pidäda elomišton üks’näze vai toižidenke.\nNikenel ei sa melenvaldal anastada hänen elomištod.\n18. kirjutez\nJogahižel mehel om meletusen, mel’tundon i uskondan vald, neche oiktudehe mülüb vald uskondan\nvai kacmusiden vajehtamižehe, mugažo vald uskondan vai kacmusiden pidämaha üks’näze i mugažo"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "e63dbc1104d83399403c7bb6dcf43be5",
            "Index": 2,
            "Label": "3",
            "Size": [
                595.0,
                842.0
            ],
            "Text": "ühtes toižidenke, kaikiden nähtes vai üks’näze opendamal, uskondradol, uskondan i ritualižiš\ntegoiš.\n19. kirjutez\nJogahižel mehel om oiktuz’ kacmusiden valdha i niiden ezitamižehe, neche mülüb oiktuz’\ntelustamata pidäda ičeze mel’pidod, mugažo oiktuz’ ripumata valdkundan röunoišpäi ectä, sada i\nlevitada tedoid i meletusid kaikiden maneroiden abul.\n20. kirjutez\nJogahižel om oiktuz’ kožmuseližiden suimiden i ühtenzoitusiden kogomuzvaldaha.\nNikeda ei sa käskta ühtneda miččehe-ni ühtenzoitusehe.\n21. kirjutez\nJogahižel mehel om oiktuz’ ühtneda ičeze man ohjandamižehe kohtha vai valitud ezitajiden kal’t.\nJogahižel om oiktuz’ päzuda ičeze man valdkundaližele radole.\nRahvahan taht om valdkundmehišton alandusen; nece taht tarbiž ezitada aigkeskustoin tehtud\noiktoiš, ei värenzoitusiš valičusiš, kudambiš kaikil om ühthine i ühtejitte änenoiktuz’\npeitänestamižen abul vai toižiden änestamižvaldan pidijoiden maneroiden abul.\n22. kirjutez\nJogahižel mehel, kut ühthižkundan ühtnikal, om oiktuz’ socialižehe holištoho, mugažo oiktuz’\nrahvahaližen tegoiden i keskrahvahaližen ühthižradon kal’t, ottes homaitusehe kaikuččen\nvaldkundan järgenduz i varad, antta hänen mez’arvokahudele i personan joudajale kehitoitusele\ntarbhaižid ekonomižid, socialižid i kul’turižid oiktuzid.\n23. kirjutez\nJogahižel om oiktuz’ radoho, radsijan joudajaha valičusehe, oiktoihe melevuzihe radon oloihe,\nmugažo kaičendaha radotomudespäi.\nJogahižel mehel om oiktuz’ miččeta-ni alenzoituseta sada ühtejiččen paukan ühtejiččes rados.\nJogahižel radajal mehel om oiktuz’ oiktaha i täudubaha paukaha, kudamb andab hänele i hänen\nkanzale mehen arvoižen olendan i kudamban, ku tarbiž, täutaba toižed socialižen holišton\nmanerad.\nJogahižel mehel om oiktuz’ tehta eloradoližid ühtištusid i mülüda niihe ičeze azjoid\npolestamha.\n24. kirjutez\nJogahižel mehel om oiktuz’ lebuhu i joudajaha aigaha, radpäivän melevaha röunatusehe i makstud\nmäraigaližehe lebupästusehe.\n25. kirjutez\nJogahižel mehel om oiktuz’ elon korktusehe, kudambaha mülüb sönd, sobad, kodi, tervhuz’holitand\ni pidab socialine holituz, mitte tariž hänen i hänen kanzan tervhuden i hüvinvoindan täht.\nJogahižel om oiktuz’ holištoho mugomas azjas kut radotomuz’, läžund, invalidan olend, lesken\nolend, vanhuden tulend vai toižiš hänen tahtospäi ripumatomiš radvoindan, elovaroiden kadotusen\nazjoiš.\nMamoil i lapsil om oiktuz’ erasehe holištoho i abuhu. Kaikil lapsil, oma-ik hö sündnuded naidud\nkanzas vai ei, oma ühtejiččed socialižed holituzoiktuded.\n26. kirjutez\nJogahižel mehel om oiktuz’ sada opendust. Opendusele, kaikense augotižopendusele i\nkeskopendusele tarbiž olda maksutoman. Augotižopendusele tarbiž olda tarbhaižen. Tehnižele i\ntedomahtoižele opendusele tarbiž olda kaikile kožujan, üläopendusele tarbiž olda ühtejiččin\navoin kaikile heiden mahtoiden mödhe.\nOpendusele tarbiž olda oigetud mehen personaližuden kehitoitamižehe, mugažo mehen oiktuziden i\npävaldoiden arvostandan vahvištamižehe. Opendusele tarbiž abutada kesknäižele el’gendusele,\ntirpandamižele i sebrastusele kaikiden rahvahiden, rass- i uskondgruppiden keskes, mugažo\nabutada Ühthižrahvazkundan kožmusen pidändan tegoiš.\nVanhembil om ezmäisijaine oiktuz’ valita ičeze lapsile opendusen ladud."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "747a73d0df0344fd849a481142060ec5",
            "Index": 3,
            "Label": "4",
            "Size": [
                595.0,
                842.0
            ],
            "Text": "27. kirjutez\nJogahižel mehel om oiktuz’ joudajas ühtneda ühthižkundan kul’turižehe eloho, sada ihastust\ntaidehes, mugažo ühtneda tedoprogressaha i kävutada sen satusid.\nJogahižel mehel om oiktuz’ hänen moraližiden azjoiden i materialižiden satusiden kaičendaha,\nkudambad oma hänen tedo-, literatur- vai taidehtöiden satusen i hän om niiden tegii.\n28. kirjutez\nJogahižel mehel om oiktuz’ mugoižehe socialižehe i rahvazkeskeižehe järgendusehe, konz neciš\ndeklaracijas ezitadud oiktuded i valdad voiba täudes todenzoittas.\n29. kirjutez\nJogahižel mehel om velguzid ühthižkundan edes, vaiše siš voib olda hänen personan joudai i\ntäuz’ kehitoituz.\nKävutades ičeze oiktuzid i valdoid jogahižel mehel voiba olda vaiše mugomad röunatused,\nkudambad oma vahvištadud zakonan mödhe, miše tundustada i arvostada toižiden oiktuded i valdad,\nmugažo moralin, kundaližen järgendusen i üleižen hüvinvoindan demokratižes ühthižkundas.\nNenid oiktuzid i valdoid nikonz ei sa kävutada Ühthižrahvazkundan pätegendoiden i principoiden\nvastkaroites.\n30. kirjutez\nNimidä neciš deklaracijas ei sa el’geta muga, miše mitte-ni valdkund, mehiden grupp vai üks’\nmez’ voib oiktuziden pohjal tehta mugomid tegoid, kudambad om oigetud heitmaha ezitadud neciš\ndeklaracijas oiktuzid i valdoid."
        }
    }
}
