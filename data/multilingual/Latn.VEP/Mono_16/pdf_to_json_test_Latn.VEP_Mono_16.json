{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471357,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mehen oiktuziden ühthine deklaracii\nPreambul\nOttes homaitusehe, miše mez’kundan kaikiden ühtnikoiden arvokahuden i\nühthižiden oiktuziden tundustamine oma valdan, oiktuden, mirun\nalandusen; i\nottes homaitusehe, miše hondostamine i kacmatomuz’ mehen oiktuzihe tob\nvarvaroiden tegoid, kudambad käregoitas mez’kundan mel’tundod, i mehiden\nsuren tahton i takaindan om mugoman mirun tegend, kudambas mehil linneb\nsanavald, kacmusiden vald, ei linne varaidust i mairišt; i\nottes homaitusehe, miše tarbiž mehiden oiktuded kaita zakonan valdal,\nsen täht, miše mehele ei pidaiži lopuks libuda tiranijan i ahthištusen\nvasthapäi; i\nottes homaitusehe, miše tarbiž abutada sebrmeližiden kosketusiden\nkehitoitusele rahvahiden keskes; i\nottes homaitusehe, miše Ühthižrahvahiže mülüjad rahvahad vahvištoitiba\nkäskkirjas ičeze uskondan mehiden päoiktuzihe, mehen personan\narvokahudehe i mužikoiden da naižiden tazooiktudehe i pätiba abutada\nsocialižele progressale i elon oloiden paremboitusele oldes surembas\nvaldas; i\nottes homaitusehe, miše valdkundad-ühtnikad toivotiba abutada ühtes\nÜhthižrahvazkundanke ühthižes arvostandas i mehen oiktuziden i\npävaldoiden kaičendas, tegendas; i\nottes homaitusehe, miše neniden oiktuziden ühthine el’genduz om lujas\ntärged niid täudes pidämižes,\nSur’ Assamblei,\nezitab necen mehen oiktuziden ühthižen deklaracijan kut tegend, kaikile\nrahvahile i valdkundoile, miše kaikutte mez’ i kaikutte ühthižkundan\nazjmehišt, kaiken pidädes meles necen deklaracijan, abutaižiba\ntedotelendal i opendusel arvostada nenid oiktuzid i valdoid i tegižiba\nrahvahaližil i keskrahvahaližil progressivižil tegoil ühthišt i\neffektivišt arvostust i pidäižiba kut Ühthižrahvazkundan valdoiden-\nühtnikoiden, muga i toižiden tahoiden rahvahiden keskes, kudambad oma\nniiden jurisdikcijan al.\n1. kirjutez\nKaik mehed sünduba joudajin i kohtaižin, ühtejiččin ičeze arvokahudes i\noiktusiš. Heile om anttud mel’ i huiktusentund i heile tariž kožuda\ntoine toiženke kut vel’l’kundad.\n2. kirjutez\nTariž, miše jogahižel mehel oližiba kaik oiktuded i valdad, miččed oma\nnimitadud neciš deklaracijas, kacmata sihe mitte om mehen rass, hibjan\nmuju, pol’, kel’, uskond, miččed oma politižed vai toižed kacmused,",
            "Image": "fe68bb2b2452cc95a873a99eb9306c17"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "mitte om rahvahuz’ vai socialine sündund, mitte om elomišton, soslovijan\nvai toižed olod.\nPaiči sidä, ei sa tehta nimittušt erod man vai sijan politižen, oiktuden\nvai rahvazkeskeižen statusan pohjal, kuna mez’ mülüb, ripmata sišpäi om-\nik nece sija ripmatoi, pidetas-ik hol’t siš, ei ičenaine vai se kut-se\ntoižin om vähetud ičenaižudes.\n3. kirjutez\nJogahižel mehel om oiktuz’ eloho, valdaha i personaližehe\nkoskmatomudehe.\n4. kirjutez\nNikeda ei sa pidäda orjan vai valdmatomas olos, orjanpidänd i orjanmönd\nom kel’tüd kaikiš formiš.\n5. kirjutez\nNikeda ei sa kovasüdaimelišesti mokita, kovin ustavzoitta, tehta mugomid\ntegoid, kudambad alenzoitaižiba hänen arvokahuden.\n6. kirjutez\nJogahižel mehel om kaikjal oiktuz’ sihe, miše händast pidäižihe personan\narvostuses.\n7. kirjutez\nKaik mehed oma ühtenarvoižed zakonan edes i heil om oiktuz’ eroita\nzakonan kaičendaha. Kaikil mehil om oiktuz’ ühtejiččehe kaičendaha\nmiččen taht diskriminacijaspäi, kudamb keskustab necile Deklaracijale,\nmiččen taht rehkandaspäi diskriminacijaha.\n8. kirjutez\nJogahižel mehel om oiktuz’ effektivižehe hüvästamižehe händast oiktuziš\nkompetentižiden rahvahaližiden sudiden pätusel siloi, konz hänen\nkonstitucijal vai zakonal anttud päoiktuded om keskustadud.\n9. kirjutez\nNikeda ei sa melenvaldal türmata, pidätada vai küksta, ajada manpagoho.\n10. kirjutez\nJogahižel mehel, miše märita ičeze oiktuzid i velguzid i sada todištust\nezitadud hänele kriminaližes värituses, om oiktuz’ hänen azjan\ntarkištelendaha täuden ühtenarvokahuden pohjal ripmatomal objektivižel\nsudal avoin, pidädes oiktuden küzuid.\n11. kirjutez\nPahas tegos väritud mehel om oiktuz’ lugetas värutomaks sihesai, kuni\nhänen vär ei linne tedištadud zakonan jäl’gendusel avoin sudan\ntarkištelusel, konz hänel oma kaik voimused kaičendan täht.",
            "Image": "2995f9e6b428ae9292d02d900bb22f90"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nikeda ei sa sudida pahas tegos, tehtud vai tehmatomudes, kudamb ei\nolend pahan tegon rahvahaližiden zakonoiden mödhe vai rahvazkeskeižen\noiktuden mödhe. Mugažo ei voi olda ustavzoitand kovemb, mi se, kudamb\nvoiži olda sen aigan, konz oli tehtud paha tego.\n12. kirjutez\nEi sa melenvaldal ličtas nikenen personaližehe eloho i kanzan eloho,\nhänen kodi, počtoigendused i hänen arvostuz oma koskmatomad. Jogahižel\nom oiktuz’ zakonan kaičendaha mugoižes ličendaspäi i kosketandaspäi.\n13. kirjutez\nJogahižel mehel om oiktuz’ sirdeltas joudajas i valita ičeleze eländsija\nkaikuččen valdkundan südäimes.\nJogahižel om oiktuz’ lähtta maspäi, mugažo ičeze maspäi, i pörttas ičeze\nmaha.\n14. kirjutez\nJogahižel mehel om oiktuz’ ectä kaičuzsija mokičijoišpäi toižiš maiš i\nolda sigä.\nNecil oiktudel ei voi olda väged, konz küzünd om todeks ei politižes\npahas tegos vai Ühthižrahvazkundan pätegendoid i principoid\nvastkaroičijas tegos.\n15. kirjutez\nJogahižel mehel om oiktuz’ rahvahudehe, olda valdkundan rahvahanikan.\nNikenel ei sa melenvaldal anastada rahvahut vai oiktut vajehtada\nrahvahut.\n16. kirjutez\nTäuz’igäižil mužikoil i naižil om oiktuz’ naida, mända mehele i tehta\nkanz kacmata rassan, rahvahuden vai uskondan eroihe. Heil oma ühtejiččed\noiktuded naindaha i mehele mänendaha, olendaha i erigandusen jäl’ghe.\nNaida i mända mehele voib vaiše molembiden poliden täudenke i joudajanke\ntahtonke.\nKanz om ühthižkundan londuseline augonpanii jouk i sil om oiktuz’\nühthižkundan i valdkundan kaičendaha.\n17. kirjutez\nJogahižel mehel om oiktuz’ pidäda elomišton üks’näze vai toižidenke.\nNikenel ei sa melenvaldal anastada hänen elomištod.\n18. kirjutez\nJogahižel mehel om meletusen, mel’tundon i uskondan vald, neche\noiktudehe mülüb vald uskondan vai kacmusiden vajehtamižehe, mugažo vald",
            "Image": "0a07604dcdc71b4ea3687aa476e7e69d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "uskondan vai kacmusiden pidämaha üks’näze i mugažo ühtes toižidenke,\nkaikiden nähtes vai üks’näze opendamal, uskondradol, uskondan i\nritualižiš tegoiš.\n19. kirjutez\nJogahižel mehel om oiktuz’ kacmusiden valdha i niiden ezitamižehe, neche\nmülüb oiktuz’ telustamata pidäda ičeze mel’pidod, mugažo oiktuz’\nripumata valdkundan röunoišpäi ectä, sada i levitada tedoid i meletusid\nkaikiden maneroiden abul.\n20. kirjutez\nJogahižel om oiktuz’ kožmuseližiden suimiden i ühtenzoitusiden\nkogomuzvaldaha.\nNikeda ei sa käskta ühtneda miččehe-ni ühtenzoitusehe.\n21. kirjutez\nJogahižel mehel om oiktuz’ ühtneda ičeze man ohjandamižehe kohtha vai\nvalitud ezitajiden kal’t.\nJogahižel om oiktuz’ päzuda ičeze man valdkundaližele radole.\nRahvahan taht om valdkundmehišton alandusen; nece taht tarbiž ezitada\naigkeskustoin tehtud oiktoiš, ei värenzoitusiš valičusiš, kudambiš\nkaikil om ühthine i ühtejitte änenoiktuz’ peitänestamižen abul vai\ntoižiden änestamižvaldan pidijoiden maneroiden abul.\n22. kirjutez\nJogahižel mehel, kut ühthižkundan ühtnikal, om oiktuz’ socialižehe\nholištoho, mugažo oiktuz’ rahvahaližen tegoiden i keskrahvahaližen\nühthižradon kal’t, ottes homaitusehe kaikuččen valdkundan järgenduz i\nvarad, antta hänen mez’arvokahudele i personan joudajale kehitoitusele\ntarbhaižid ekonomižid, socialižid i kul’turižid oiktuzid.\n23. kirjutez\nJogahižel om oiktuz’ radoho, radsijan joudajaha valičusehe, oiktoihe\nmelevuzihe radon oloihe, mugažo kaičendaha radotomudespäi.\nJogahižel mehel om oiktuz’ miččeta-ni alenzoituseta sada ühtejiččen\npaukan ühtejiččes rados.\nJogahižel radajal mehel om oiktuz’ oiktaha i täudubaha paukaha, kudamb\nandab hänele i hänen kanzale mehen arvoižen olendan i kudamban, ku\ntarbiž, täutaba toižed socialižen holišton manerad.\nJogahižel mehel om oiktuz’ tehta eloradoližid ühtištusid i mülüda niihe\ničeze azjoid polestamha.\n24. kirjutez\nJogahižel mehel om oiktuz’ lebuhu i joudajaha aigaha, radpäivän melevaha\nröunatusehe i makstud märaigaližehe lebupästusehe.",
            "Image": "f050ea395e03291f6d91c279b474c44d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "25. kirjutez\nJogahižel mehel om oiktuz’ elon korktusehe, kudambaha mülüb sönd, sobad,\nkodi, tervhuz’holitand i pidab socialine holituz, mitte tariž hänen i\nhänen kanzan tervhuden i hüvinvoindan täht. Jogahižel om oiktuz’\nholištoho mugomas azjas kut radotomuz’, läžund, invalidan olend, lesken\nolend, vanhuden tulend vai toižiš hänen tahtospäi ripumatomiš\nradvoindan, elovaroiden kadotusen azjoiš.\nMamoil i lapsil om oiktuz’ erasehe holištoho i abuhu. Kaikil lapsil,\noma-ik hö sündnuded naidud kanzas vai ei, oma ühtejiččed socialižed\nholituzoiktuded.\n26. kirjutez\nJogahižel mehel om oiktuz’ sada opendust. Opendusele, kaikense\naugotižopendusele i keskopendusele tarbiž olda maksutoman.\nAugotižopendusele tarbiž olda tarbhaižen. Tehnižele i tedomahtoižele\nopendusele tarbiž olda kaikile kožujan, üläopendusele tarbiž olda\nühtejiččin avoin kaikile heiden mahtoiden mödhe.\nOpendusele tarbiž olda oigetud mehen personaližuden kehitoitamižehe,\nmugažo mehen oiktuziden i pävaldoiden arvostandan vahvištamižehe.\nOpendusele tarbiž abutada kesknäižele el’gendusele, tirpandamižele i\nsebrastusele kaikiden rahvahiden, rass- i uskondgruppiden keskes, mugažo\nabutada Ühthižrahvazkundan kožmusen pidändan tegoiš.\nVanhembil om ezmäisijaine oiktuz’ valita ičeze lapsile opendusen ladud.\n27. kirjutez\nJogahižel mehel om oiktuz’ joudajas ühtneda ühthižkundan kul’turižehe\neloho, sada ihastust taidehes, mugažo ühtneda tedoprogressaha i kävutada\nsen satusid.\nJogahižel mehel om oiktuz’ hänen moraližiden azjoiden i materialižiden\nsatusiden kaičendaha, kudambad oma hänen tedo-, literatur- vai\ntaidehtöiden satusen i hän om niiden tegii.\n28. kirjutez\nJogahižel mehel om oiktuz’ mugoižehe socialižehe i rahvazkeskeižehe\njärgendusehe, konz neciš deklaracijas ezitadud oiktuded i valdad voiba\ntäudes todenzoittas.\n29. kirjutez\nJogahižel mehel om velguzid ühthižkundan edes, vaiše siš voib olda hänen\npersonan joudai i täuz’ kehitoituz.\nKävutades ičeze oiktuzid i valdoid jogahižel mehel voiba olda vaiše\nmugomad röunatused, kudambad oma vahvištadud zakonan mödhe, miše\ntundustada i arvostada toižiden oiktuded i valdad, mugažo moralin,\nkundaližen järgendusen i üleižen hüvinvoindan demokratižes ühthižkundas.\nNenid oiktuzid i valdoid nikonz ei sa kävutada Ühthižrahvazkundan",
            "Image": "846174e75685b8a50a7a273fe8493d51"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "pätegendoiden i principoiden vastkaroites.\n30. kirjutez\nNimidä neciš deklaracijas ei sa el’geta muga, miše mitte-ni valdkund,\nmehiden grupp vai üks’ mez’ voib oiktuziden pohjal tehta mugomid tegoid,\nkudambad om oigetud heitmaha ezitadud neciš deklaracijas oiktuzid i\nvaldoid.",
            "Image": "8ecdc78169c2d5ba8140c99e6f9f9564"
        }
    }
}
