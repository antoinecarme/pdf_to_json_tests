{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471357,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mehen oiktuziden \u00fchthine deklaracii\nPreambul\nOttes homaitusehe, mi\u0161e mez\u2019kundan kaikiden \u00fchtnikoiden arvokahuden i\n\u00fchthi\u017eiden oiktuziden tundustamine oma valdan, oiktuden, mirun\nalandusen; i\nottes homaitusehe, mi\u0161e hondostamine i kacmatomuz\u2019 mehen oiktuzihe tob\nvarvaroiden tegoid, kudambad k\u00e4regoitas mez\u2019kundan mel\u2019tundod, i mehiden\nsuren tahton i takaindan om mugoman mirun tegend, kudambas mehil linneb\nsanavald, kacmusiden vald, ei linne varaidust i mairi\u0161t; i\nottes homaitusehe, mi\u0161e tarbi\u017e mehiden oiktuded kaita zakonan valdal,\nsen t\u00e4ht, mi\u0161e mehele ei pidai\u017ei lopuks libuda tiranijan i ahthi\u0161tusen\nvasthap\u00e4i; i\nottes homaitusehe, mi\u0161e tarbi\u017e abutada sebrmeli\u017eiden kosketusiden\nkehitoitusele rahvahiden keskes; i\nottes homaitusehe, mi\u0161e \u00dchthi\u017erahvahi\u017ee m\u00fcl\u00fcjad rahvahad vahvi\u0161toitiba\nk\u00e4skkirjas i\u010deze uskondan mehiden p\u00e4oiktuzihe, mehen personan\narvokahudehe i mu\u017eikoiden da nai\u017eiden tazooiktudehe i p\u00e4tiba abutada\nsociali\u017eele progressale i elon oloiden paremboitusele oldes surembas\nvaldas; i\nottes homaitusehe, mi\u0161e valdkundad-\u00fchtnikad toivotiba abutada \u00fchtes\n\u00dchthi\u017erahvazkundanke \u00fchthi\u017ees arvostandas i mehen oiktuziden i\np\u00e4valdoiden kai\u010dendas, tegendas; i\nottes homaitusehe, mi\u0161e neniden oiktuziden \u00fchthine el\u2019genduz om lujas\nt\u00e4rged niid t\u00e4udes pid\u00e4mi\u017ees,\nSur\u2019 Assamblei,\nezitab necen mehen oiktuziden \u00fchthi\u017een deklaracijan kut tegend, kaikile\nrahvahile i valdkundoile, mi\u0161e kaikutte mez\u2019 i kaikutte \u00fchthi\u017ekundan\nazjmehi\u0161t, kaiken pid\u00e4des meles necen deklaracijan, abutai\u017eiba\ntedotelendal i opendusel arvostada nenid oiktuzid i valdoid i tegi\u017eiba\nrahvahali\u017eil i keskrahvahali\u017eil progressivi\u017eil tegoil \u00fchthi\u0161t i\neffektivi\u0161t arvostust i pid\u00e4i\u017eiba kut \u00dchthi\u017erahvazkundan valdoiden-\n\u00fchtnikoiden, muga i toi\u017eiden tahoiden rahvahiden keskes, kudambad oma\nniiden jurisdikcijan al.\n1. kirjutez\nKaik mehed s\u00fcnduba joudajin i kohtai\u017ein, \u00fchteji\u010d\u010din i\u010deze arvokahudes i\noiktusi\u0161. Heile om anttud mel\u2019 i huiktusentund i heile tari\u017e ko\u017euda\ntoine toi\u017eenke kut vel\u2019l\u2019kundad.\n2. kirjutez\nTari\u017e, mi\u0161e jogahi\u017eel mehel oli\u017eiba kaik oiktuded i valdad, mi\u010d\u010ded oma\nnimitadud neci\u0161 deklaracijas, kacmata sihe mitte om mehen rass, hibjan\nmuju, pol\u2019, kel\u2019, uskond, mi\u010d\u010ded oma politi\u017eed vai toi\u017eed kacmused,",
            "Image": "fe68bb2b2452cc95a873a99eb9306c17"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "mitte om rahvahuz\u2019 vai socialine s\u00fcndund, mitte om elomi\u0161ton, soslovijan\nvai toi\u017eed olod.\nPai\u010di sid\u00e4, ei sa tehta nimittu\u0161t erod man vai sijan politi\u017een, oiktuden\nvai rahvazkeskei\u017een statusan pohjal, kuna mez\u2019 m\u00fcl\u00fcb, ripmata si\u0161p\u00e4i om-\nik nece sija ripmatoi, pidetas-ik hol\u2019t si\u0161, ei i\u010denaine vai se kut-se\ntoi\u017ein om v\u00e4hetud i\u010denai\u017eudes.\n3. kirjutez\nJogahi\u017eel mehel om oiktuz\u2019 eloho, valdaha i personali\u017eehe\nkoskmatomudehe.\n4. kirjutez\nNikeda ei sa pid\u00e4da orjan vai valdmatomas olos, orjanpid\u00e4nd i orjanm\u00f6nd\nom kel\u2019t\u00fcd kaiki\u0161 formi\u0161.\n5. kirjutez\nNikeda ei sa kovas\u00fcdaimeli\u0161esti mokita, kovin ustavzoitta, tehta mugomid\ntegoid, kudambad alenzoitai\u017eiba h\u00e4nen arvokahuden.\n6. kirjutez\nJogahi\u017eel mehel om kaikjal oiktuz\u2019 sihe, mi\u0161e h\u00e4ndast pid\u00e4i\u017eihe personan\narvostuses.\n7. kirjutez\nKaik mehed oma \u00fchtenarvoi\u017eed zakonan edes i heil om oiktuz\u2019 eroita\nzakonan kai\u010dendaha. Kaikil mehil om oiktuz\u2019 \u00fchteji\u010d\u010dehe kai\u010dendaha\nmi\u010d\u010den taht diskriminacijasp\u00e4i, kudamb keskustab necile Deklaracijale,\nmi\u010d\u010den taht rehkandasp\u00e4i diskriminacijaha.\n8. kirjutez\nJogahi\u017eel mehel om oiktuz\u2019 effektivi\u017eehe h\u00fcv\u00e4stami\u017eehe h\u00e4ndast oiktuzi\u0161\nkompetenti\u017eiden rahvahali\u017eiden sudiden p\u00e4tusel siloi, konz h\u00e4nen\nkonstitucijal vai zakonal anttud p\u00e4oiktuded om keskustadud.\n9. kirjutez\nNikeda ei sa melenvaldal t\u00fcrmata, pid\u00e4tada vai k\u00fcksta, ajada manpagoho.\n10. kirjutez\nJogahi\u017eel mehel, mi\u0161e m\u00e4rita i\u010deze oiktuzid i velguzid i sada todi\u0161tust\nezitadud h\u00e4nele kriminali\u017ees v\u00e4rituses, om oiktuz\u2019 h\u00e4nen azjan\ntarki\u0161telendaha t\u00e4uden \u00fchtenarvokahuden pohjal ripmatomal objektivi\u017eel\nsudal avoin, pid\u00e4des oiktuden k\u00fczuid.\n11. kirjutez\nPahas tegos v\u00e4ritud mehel om oiktuz\u2019 lugetas v\u00e4rutomaks sihesai, kuni\nh\u00e4nen v\u00e4r ei linne tedi\u0161tadud zakonan j\u00e4l\u2019gendusel avoin sudan\ntarki\u0161telusel, konz h\u00e4nel oma kaik voimused kai\u010dendan t\u00e4ht.",
            "Image": "2995f9e6b428ae9292d02d900bb22f90"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Nikeda ei sa sudida pahas tegos, tehtud vai tehmatomudes, kudamb ei\nolend pahan tegon rahvahali\u017eiden zakonoiden m\u00f6dhe vai rahvazkeskei\u017een\noiktuden m\u00f6dhe. Muga\u017eo ei voi olda ustavzoitand kovemb, mi se, kudamb\nvoi\u017ei olda sen aigan, konz oli tehtud paha tego.\n12. kirjutez\nEi sa melenvaldal li\u010dtas nikenen personali\u017eehe eloho i kanzan eloho,\nh\u00e4nen kodi, po\u010dtoigendused i h\u00e4nen arvostuz oma koskmatomad. Jogahi\u017eel\nom oiktuz\u2019 zakonan kai\u010dendaha mugoi\u017ees li\u010dendasp\u00e4i i kosketandasp\u00e4i.\n13. kirjutez\nJogahi\u017eel mehel om oiktuz\u2019 sirdeltas joudajas i valita i\u010deleze el\u00e4ndsija\nkaiku\u010d\u010den valdkundan s\u00fcd\u00e4imes.\nJogahi\u017eel om oiktuz\u2019 l\u00e4htta masp\u00e4i, muga\u017eo i\u010deze masp\u00e4i, i p\u00f6rttas i\u010deze\nmaha.\n14. kirjutez\nJogahi\u017eel mehel om oiktuz\u2019 ect\u00e4 kai\u010duzsija moki\u010dijoi\u0161p\u00e4i toi\u017ei\u0161 mai\u0161 i\nolda sig\u00e4.\nNecil oiktudel ei voi olda v\u00e4ged, konz k\u00fcz\u00fcnd om todeks ei politi\u017ees\npahas tegos vai \u00dchthi\u017erahvazkundan p\u00e4tegendoid i principoid\nvastkaroi\u010dijas tegos.\n15. kirjutez\nJogahi\u017eel mehel om oiktuz\u2019 rahvahudehe, olda valdkundan rahvahanikan.\nNikenel ei sa melenvaldal anastada rahvahut vai oiktut vajehtada\nrahvahut.\n16. kirjutez\nT\u00e4uz\u2019ig\u00e4i\u017eil mu\u017eikoil i nai\u017eil om oiktuz\u2019 naida, m\u00e4nda mehele i tehta\nkanz kacmata rassan, rahvahuden vai uskondan eroihe. Heil oma \u00fchteji\u010d\u010ded\noiktuded naindaha i mehele m\u00e4nendaha, olendaha i erigandusen j\u00e4l\u2019ghe.\nNaida i m\u00e4nda mehele voib vai\u0161e molembiden poliden t\u00e4udenke i joudajanke\ntahtonke.\nKanz om \u00fchthi\u017ekundan londuseline augonpanii jouk i sil om oiktuz\u2019\n\u00fchthi\u017ekundan i valdkundan kai\u010dendaha.\n17. kirjutez\nJogahi\u017eel mehel om oiktuz\u2019 pid\u00e4da elomi\u0161ton \u00fcks\u2019n\u00e4ze vai toi\u017eidenke.\nNikenel ei sa melenvaldal anastada h\u00e4nen elomi\u0161tod.\n18. kirjutez\nJogahi\u017eel mehel om meletusen, mel\u2019tundon i uskondan vald, neche\noiktudehe m\u00fcl\u00fcb vald uskondan vai kacmusiden vajehtami\u017eehe, muga\u017eo vald",
            "Image": "0a07604dcdc71b4ea3687aa476e7e69d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "uskondan vai kacmusiden pid\u00e4maha \u00fcks\u2019n\u00e4ze i muga\u017eo \u00fchtes toi\u017eidenke,\nkaikiden n\u00e4htes vai \u00fcks\u2019n\u00e4ze opendamal, uskondradol, uskondan i\nrituali\u017ei\u0161 tegoi\u0161.\n19. kirjutez\nJogahi\u017eel mehel om oiktuz\u2019 kacmusiden valdha i niiden ezitami\u017eehe, neche\nm\u00fcl\u00fcb oiktuz\u2019 telustamata pid\u00e4da i\u010deze mel\u2019pidod, muga\u017eo oiktuz\u2019\nripumata valdkundan r\u00f6unoi\u0161p\u00e4i ect\u00e4, sada i levitada tedoid i meletusid\nkaikiden maneroiden abul.\n20. kirjutez\nJogahi\u017eel om oiktuz\u2019 ko\u017emuseli\u017eiden suimiden i \u00fchtenzoitusiden\nkogomuzvaldaha.\nNikeda ei sa k\u00e4skta \u00fchtneda mi\u010d\u010dehe-ni \u00fchtenzoitusehe.\n21. kirjutez\nJogahi\u017eel mehel om oiktuz\u2019 \u00fchtneda i\u010deze man ohjandami\u017eehe kohtha vai\nvalitud ezitajiden kal\u2019t.\nJogahi\u017eel om oiktuz\u2019 p\u00e4zuda i\u010deze man valdkundali\u017eele radole.\nRahvahan taht om valdkundmehi\u0161ton alandusen; nece taht tarbi\u017e ezitada\naigkeskustoin tehtud oiktoi\u0161, ei v\u00e4renzoitusi\u0161 vali\u010dusi\u0161, kudambi\u0161\nkaikil om \u00fchthine i \u00fchtejitte \u00e4nenoiktuz\u2019 peit\u00e4nestami\u017een abul vai\ntoi\u017eiden \u00e4nestami\u017evaldan pidijoiden maneroiden abul.\n22. kirjutez\nJogahi\u017eel mehel, kut \u00fchthi\u017ekundan \u00fchtnikal, om oiktuz\u2019 sociali\u017eehe\nholi\u0161toho, muga\u017eo oiktuz\u2019 rahvahali\u017een tegoiden i keskrahvahali\u017een\n\u00fchthi\u017eradon kal\u2019t, ottes homaitusehe kaiku\u010d\u010den valdkundan j\u00e4rgenduz i\nvarad, antta h\u00e4nen mez\u2019arvokahudele i personan joudajale kehitoitusele\ntarbhai\u017eid ekonomi\u017eid, sociali\u017eid i kul\u2019turi\u017eid oiktuzid.\n23. kirjutez\nJogahi\u017eel om oiktuz\u2019 radoho, radsijan joudajaha vali\u010dusehe, oiktoihe\nmelevuzihe radon oloihe, muga\u017eo kai\u010dendaha radotomudesp\u00e4i.\nJogahi\u017eel mehel om oiktuz\u2019 mi\u010d\u010deta-ni alenzoituseta sada \u00fchteji\u010d\u010den\npaukan \u00fchteji\u010d\u010des rados.\nJogahi\u017eel radajal mehel om oiktuz\u2019 oiktaha i t\u00e4udubaha paukaha, kudamb\nandab h\u00e4nele i h\u00e4nen kanzale mehen arvoi\u017een olendan i kudamban, ku\ntarbi\u017e, t\u00e4utaba toi\u017eed sociali\u017een holi\u0161ton manerad.\nJogahi\u017eel mehel om oiktuz\u2019 tehta eloradoli\u017eid \u00fchti\u0161tusid i m\u00fcl\u00fcda niihe\ni\u010deze azjoid polestamha.\n24. kirjutez\nJogahi\u017eel mehel om oiktuz\u2019 lebuhu i joudajaha aigaha, radp\u00e4iv\u00e4n melevaha\nr\u00f6unatusehe i makstud m\u00e4raigali\u017eehe lebup\u00e4stusehe.",
            "Image": "f050ea395e03291f6d91c279b474c44d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "25. kirjutez\nJogahi\u017eel mehel om oiktuz\u2019 elon korktusehe, kudambaha m\u00fcl\u00fcb s\u00f6nd, sobad,\nkodi, tervhuz\u2019holitand i pidab socialine holituz, mitte tari\u017e h\u00e4nen i\nh\u00e4nen kanzan tervhuden i h\u00fcvinvoindan t\u00e4ht. Jogahi\u017eel om oiktuz\u2019\nholi\u0161toho mugomas azjas kut radotomuz\u2019, l\u00e4\u017eund, invalidan olend, lesken\nolend, vanhuden tulend vai toi\u017ei\u0161 h\u00e4nen tahtosp\u00e4i ripumatomi\u0161\nradvoindan, elovaroiden kadotusen azjoi\u0161.\nMamoil i lapsil om oiktuz\u2019 erasehe holi\u0161toho i abuhu. Kaikil lapsil,\noma-ik h\u00f6 s\u00fcndnuded naidud kanzas vai ei, oma \u00fchteji\u010d\u010ded sociali\u017eed\nholituzoiktuded.\n26. kirjutez\nJogahi\u017eel mehel om oiktuz\u2019 sada opendust. Opendusele, kaikense\naugoti\u017eopendusele i keskopendusele tarbi\u017e olda maksutoman.\nAugoti\u017eopendusele tarbi\u017e olda tarbhai\u017een. Tehni\u017eele i tedomahtoi\u017eele\nopendusele tarbi\u017e olda kaikile ko\u017eujan, \u00fcl\u00e4opendusele tarbi\u017e olda\n\u00fchteji\u010d\u010din avoin kaikile heiden mahtoiden m\u00f6dhe.\nOpendusele tarbi\u017e olda oigetud mehen personali\u017euden kehitoitami\u017eehe,\nmuga\u017eo mehen oiktuziden i p\u00e4valdoiden arvostandan vahvi\u0161tami\u017eehe.\nOpendusele tarbi\u017e abutada keskn\u00e4i\u017eele el\u2019gendusele, tirpandami\u017eele i\nsebrastusele kaikiden rahvahiden, rass- i uskondgruppiden keskes, muga\u017eo\nabutada \u00dchthi\u017erahvazkundan ko\u017emusen pid\u00e4ndan tegoi\u0161.\nVanhembil om ezm\u00e4isijaine oiktuz\u2019 valita i\u010deze lapsile opendusen ladud.\n27. kirjutez\nJogahi\u017eel mehel om oiktuz\u2019 joudajas \u00fchtneda \u00fchthi\u017ekundan kul\u2019turi\u017eehe\neloho, sada ihastust taidehes, muga\u017eo \u00fchtneda tedoprogressaha i k\u00e4vutada\nsen satusid.\nJogahi\u017eel mehel om oiktuz\u2019 h\u00e4nen morali\u017eiden azjoiden i materiali\u017eiden\nsatusiden kai\u010dendaha, kudambad oma h\u00e4nen tedo-, literatur- vai\ntaideht\u00f6iden satusen i h\u00e4n om niiden tegii.\n28. kirjutez\nJogahi\u017eel mehel om oiktuz\u2019 mugoi\u017eehe sociali\u017eehe i rahvazkeskei\u017eehe\nj\u00e4rgendusehe, konz neci\u0161 deklaracijas ezitadud oiktuded i valdad voiba\nt\u00e4udes todenzoittas.\n29. kirjutez\nJogahi\u017eel mehel om velguzid \u00fchthi\u017ekundan edes, vai\u0161e si\u0161 voib olda h\u00e4nen\npersonan joudai i t\u00e4uz\u2019 kehitoituz.\nK\u00e4vutades i\u010deze oiktuzid i valdoid jogahi\u017eel mehel voiba olda vai\u0161e\nmugomad r\u00f6unatused, kudambad oma vahvi\u0161tadud zakonan m\u00f6dhe, mi\u0161e\ntundustada i arvostada toi\u017eiden oiktuded i valdad, muga\u017eo moralin,\nkundali\u017een j\u00e4rgendusen i \u00fclei\u017een h\u00fcvinvoindan demokrati\u017ees \u00fchthi\u017ekundas.\nNenid oiktuzid i valdoid nikonz ei sa k\u00e4vutada \u00dchthi\u017erahvazkundan",
            "Image": "846174e75685b8a50a7a273fe8493d51"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "p\u00e4tegendoiden i principoiden vastkaroites.\n30. kirjutez\nNimid\u00e4 neci\u0161 deklaracijas ei sa el\u2019geta muga, mi\u0161e mitte-ni valdkund,\nmehiden grupp vai \u00fcks\u2019 mez\u2019 voib oiktuziden pohjal tehta mugomid tegoid,\nkudambad om oigetud heitmaha ezitadud neci\u0161 deklaracijas oiktuzid i\nvaldoid.",
            "Image": "8ecdc78169c2d5ba8140c99e6f9f9564"
        }
    }
}
