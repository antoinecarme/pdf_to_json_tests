{
    "MetaData": {
        "Author": null,
        "Creation_Date": 1581471462,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "eeb9cbcff524fdeab8a8c4115d30fa82",
            "Index": 0,
            "Label": "1",
            "Size": [
                595.0,
                842.0
            ],
            "Text": "DÉCLARÅCION UNIVERSÈLE DÈS DREÛTS D'L'OME\n[Preamble]\nIl a stu ad'mètu 'ne fèye po totes\nQui l'fondemint dè-l'lîbèté, dè-l djustice èt dè-l'påye tot-avå l'monde, c'èst\nl'rik'nohnance dè-l'dignité qu'èst l'prôpe di tos lès-omes èt dès dreûts égâls qu'ils ont\nèt qu'on n'èlzi pout mèskeure;\nQui l'fêt' dè n'in rik'nohe ou dè foler ås pîds les dreûts d'l'ome ont k'dû sacwants a\nrabahî èt brutålizer l's-ôtes d'ine tèle manîre qui l'consyince di l'ûmanité ènn'a stu\nrévoltêye;\nQui l'pus grand èspwér dès djins, c'èst l'avén'mint d'on monde wice qui lès-omes\nsèront lîbes dè djåser èt dè creûre, tot-z-èstant d'halés dè-l'sogne èt dè-l'mizére;\nQui lès dreûts d'l'ome divèt-èsse ptotéjés d'on rèdjime di dreût di téle dôrt qui l'ome\nènn'arive nin a l'rèvole disconte l'abus dè pouvwér èt l'assèrvih'mint, fåte d'aveûr situ\naconté èt après aveûr tot fèt po-z-èsse rik'nohou;\nQu'i fåt mète èn-avant, å-d'-dizeûr di tot, l'amitié inte lès peûpes èt les nåcions;\nQui lès peûpes dès Nåcions-Unies ont volou r'dîre chal leû fwé divins lès dreûts\nnaturéls di l'ome, divins l'dignité èt l'valeûr dès djins, divins l'égålité dès dreûts inte\nlès-omes èt lès feumes, èt qu'il ont dit leû vol'té dè fé tot po mète èn-alèdje li progrès\nsociål èt po mète è plèce dès todi mèyeûzès condicions dè viker divins 'ne lîbèrté todi\nplus grande;\nQui lès-Etats Mambes s'ont-st-égadjî a mète èn-oûve po d'bon li rèspèt dès dreûts\nd'l'ome èt d'sès vrêyes lîbèrtés tot-avå l'monde, avou on côp di spale di l'Organizåcion\ndès Nåcions-Unies;\nQu'ine minme îdèye di cès dreûts èt d'cès lîbèrtés-chal èst dè-l'pus hôte importance\npo poleûr tini vrêmint ciste ègadj'mint-la.\nL'ASSIMBLÊYE GÉNÉRÅLE proclame li prézinte\nDÉCLARÅCION UNIVERSÈLE DÈS DREÛTS D'L'OME come èstant lès valeûrs qui tos\nlès peûpes èt totes lès nåtions divrît mète èn-ouve. Qui lès cis qui t'nèt l'vièrna dès\nsôciétés tot comme chaskeun' å rès, avou djoûrmay cisse Dèclaråcion è l'tiesse,\nsayèsse dè mète èn-avant li rèspèt d'cès dreûts èt lîbertés-chal, divins lès scoles èt\nl'éducåcion po nn'ariver, pitchote a midjote, gråce a dès mèzeûres nacionåles èt\ninternacionåles, a 'ne rik'nohance di cès dreûts èt d'cès lîbertés-la, po qu'i sèyèsse\nmètous èn-alèdje po d'bon tot avå l'monde, ot'tant po lès populåcions dès-Etats\nMambes zèls minmes qui po lès cisses dès téres qui sont d'zos leû k'dûhance.\nArtike prumî (1)\nTos lès-omes vinèt-st-å monde lîbes, èt so-l'minme pîd po çou qu'ènn'èst d'leu dignité\nèt d'leus dreûts. I n'sont nin foû rêzon èt-z-ont-i leû consyince po zèls, çou qu'èlzès\ndeût miner a s'kidûre onk' po l'ôte tot come dès frés.\nArtike deûzinme (2)\nChaskeun', seûy-t-i ome ou feume, pout fé valeûr tos lès dreûts èt totes lès lîbèrtés"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "53103640451c238963dfa2b82d2b1cfb",
            "Index": 1,
            "Label": "2",
            "Size": [
                595.0,
                842.0
            ],
            "Text": "qui nous sont rachou d'vins l'prézinte Dèclaråcion, èt n'pôrèt-on prinde nouk' po\nmons qu'i n'èst a cåse di s'race, dè-l'coleûr di s'pè, di s'lingadje, di çou qu'i creût, di\nsès-îdèyes so-l'politique ou so tot ôte tchwès, di qué payis qu'i provint, di s'condicion\nd'ritche ou d'pôve, dè-l'contrêye wice qu'il a vèyou l'djou ou bin d'tot minme qwè qui\nç'seûye.\nDi pus' nolu n'deût påti dè-l'condicion di s'patrèye rapôrt ås-ôtes payis, qui l'contrêye\nou l'payis di d'wice qu'i provint seyèsse indépandants, nin mêsses di zèls po d'bon ou\nbin rastrindou d'vins leûs dreûts, èt mågré tot çou qu'on pôreût tûzer di leû\ngouvèrnumint.\nArtike treûzinme (3)\nChaskeun' a dreût a-l'vicårèye, a-l'îberté èt a-l'sûreté po lu minme.\nArticle qwatrinme (4)\nNolu n'sèrè t'nou come èsclåve ou ovrî sins salêre, l'èclavadje di tote sôrt, tot come\ndè fé martichî dès-èsclåves di tot l'minme quéle manîre sont disfindous.\nArtike cinquinme (5)\nNolu n'pôrèt-èsse må trêti, mètou a-l'torteûre, ou rabahi avou dès cruwélès ponnes\nnin dègnes d'in-ome.\nArtike sihinme (6)\nChaskeun' a l'dreût d'èsse rik'nohou tot-avå po çou qu'il èst sorlon si lwè tot come sès\ndreûts.\nArtike sètinme (7)\nTurtos sont so-l'minme pîd po d'vant li lwè èt turtos ont dreût d'èsse protéjés d'-\nl'minme manîre pa li lwè. Turtos ont dreût a 'ne minme prôtècsion po n'nin èsse\nmètous so-l'costé d'ine manîre qu'îreût disconte li prézinte Dèclaråcion, mins ossu\ndisconte to çou qu'pôreût miner a garanti onk èt nin l'ôte ou a tote sôrt di préférince.\nArtike ûtinme (8)\nChaskeun' a l'dreût d's'aler plinde èt d'èsse ètindou po d'bon dè-l'justice compétinte\ndi s'payis, di tot çou qu'sèreût fêt po mète a må lès mêsses dreûts qu'lî sont\nrik'nohous dè-l'constitucion ou bin dès lwès.\nArtike noûvinme (9)\nNolu n'pout-èsse sins rêzon tchoûki è-l'pote, tinou èprîh'né ou tchèssi foû di s'payis.\nArtike dîhinme (10)\nChaskeun' a l'dreût d'èsse ètindou d'ine minme manîre, divant tot l'monde èt sins\ntotès fêtès-îdèyes, divant on tribunål indépendant èt djusse qui dècid'ré d'sès dreûts\nou bin d'sès d'vwérs, tot come lî r'vint l'dreût di s'disfinde di çou qu'on lî r'proche ou\nbin d'çou qu'on l'acuse.\nArtike onzinme (11)\nTot quî è-st-acusé d'ine måcule deût-èsse tinou po ènocint d'çou qu'on lî r'proche"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "d19b0882fa376eac96a240af3bf6b1ed",
            "Index": 2,
            "Label": "3",
            "Size": [
                595.0,
                842.0
            ],
            "Text": "disqu'a tant qu'i seûye rik'nohou coupåbe, èco fåt-i qui s-procès seûye public, qui\ntotes lès règues sèyèsse rèspèctêyes èt qu'il åye avou l'dreût di s'disfinde po d'bon.\nNolu n'pout-èsse condåné po 'ne sacwè qu'il a fêt ou qu'i n'a nin volou fé a on\nmoumint wice qui, sorlon lès lwès di s'payis ou dè monde, çouchal n'èsteût nin co 'ne\nfåte. De-l'minme manîre, on n'è-l'pôrè puni pus fwèrt qu'i n'l'åreût stu å moumint\nwice qui l'afêre s'a passé.\nArtike dozinme (12)\nNouk ni pôrê aler hèrer s'narène divins l'vicårèye, li famile d'in-ôte, brokî ê s'mohone\nou bin nahî d'vins sès lètes èt sès papîs, ni l'ac'sûre divins si-oneûr ou s'réputåcion.\nChaskeun'a l'dreût d'èsse protéjé dès lwès disconte dès s'fêtès manîres.\nArtike trazinme (13)\nChaskeun' a l'dreût d'aler tot wice qu'i vout d'vins 'n-Etat èt d'î tchûzi come i vout\nl'plèce la qu'i vout d'mani.\nChaskeun' a l'dreût dè qwiter tot l'minme dué payis, minme li sonk, èt dè raler è\ns'payis qwand i lî plêt.\nArtike catwazinme (14)\nS'il èst k'tchèssî, chaque ome a l'dreût dè cwèri a s'ahouter èt dè trover on ratrêt\ndivins dès-ôtes payis.\nOn n'si pout nin chèrvi di ç'dreût la s'on-z-èst porsûvou po 'ne måcule qui li lwè\nréprouve ou po dès keûres qui vont disconte çou qu'lès Nåcion-Unies volèt mète èn-\navant.\nArtike qwinzinme (15)\nChaskeun' a l'dreût a 'ne nacionålité.\nOn n'pout r'prinde a nolu, èt sins rêzon, si nacionålité, tot comme si dreût d'ènnè\ncandjî.\nArtike sazinme (16)\nSi vite qu'ènn'ont l'adje, ome èt feume, di tot l'minme quéle race, nacionålité ou\nr'lidjon, ont l'dreût di s'marier èt dè fonder 'ne famile. Il ont lès minmes dreûts po çou\nqu'ènn'èst dè marièdje, tant qu'i sont mariés ou s'i m'nèt a d'vôrcer.\nLi marièdje ni s'pout fé qui dè-l'plinne vol'té èt dè-l'tchûze dès cis qu's'ont promètou\nlès-acwèrdances.\nLi famile c'èst l'vrêye fondemint dè-l'socièté, lî r'vint l'dreût d'ine prôtècsion dè-\nl'sôciété èt d'l'Etat.\nArtike dîsètinme (17)\nTot l'monde, seûye-t-i a lu tot seû ou bin avou dès-ôtes, a l'dreût d'aveûr dès bins.\nOn n'pout r'prinde sès bins a nolu, sins bone rêzon.\nArtike dîhûtinme (18)"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "25419af1e54fb89bae58cf68ad8b3545",
            "Index": 3,
            "Label": "4",
            "Size": [
                595.0,
                842.0
            ],
            "Text": "Chaskeun' a l'dreût dè tûzer çou qu'i vout, d'aveûr si consyince por lu èt dè priyî tot\nl'minme qué Bon Diu, çoula vout dîre ossu qu'i pout candjî di r'lidjon ou bin candjî\nd'îdèye. Tot seû ou bin avou dès k'pagnons, è s'mohone to come å d'fou, i pout dîre\ntot hôt çou qu'i creût, l'aprinde ås-èfants, tot come ènnè fé-årèmus ou lès\ncérémon'rèyes.\nArtike dî-noûvinme (19)\nChaskeun' a l'dreût d'sès-opinions èt l'lîbèrté d'èlzès d'ner a k'nohe, çou qui vout dîre\nqu'on nè-l'pôrè toûrmèter po çou qu'i tûze èt qu'i pout cwèri sins rat'na lès\ninformåcions come lès îdèyes, ènnè r'çure èt 'nnè ripåde lådje èt lon, minme foû\npayis, èt di tot l'minme quéle manîre.\nArtike vintinme (20)\nChaskeun' a l'dreût di s'rapoûler ou d's'acolèber po 'ne bone cåse.\nNolu n'pout-èsse fwèrci dè fé pårtèye d'ine associåcion.\nArtike vint-euninme (21)\nI r'vint a chaskeun' li dreût dè prinde si pårt po çou qu'ènn'èst dè tinre li vièrna di\ns'payis, seûye-t-i dirèctèmint, ou bin tot tchûzihant lîbrèmint dès r'pruzintants.\n2.Chaskeun' a l'minme dreût dè prinde on posse divins l'administråcion dis s'payis.\nLi vol'té dè peûpe c'èst l'fondemint dè pouvwèr d'on gouvèrnumint; cisse vol'té-là si\ndeût d'ner a k'nohe divins dès-èlèc'cions qui sûvèt l'dreût dè djeû, qu'on deût adjèrcî\na tchoke, avou l'sufradje ûniversél : in-ome ine vwè, èt å vôte sècrèt, ou di tot l'minme\nquéle ôte manîre qui rèspèceye li lîberté dè ci qui deût d'ner s'vwès.\nArtike vint'deûzinme (22)\nChaskeun' come mambe dè-l'sôcièté, a dreût a-l'sécurité sociâle; èlle èst fondêye po\nqu'l'ome åye çou qu'a dandjî po s'dignité come po frudjî d'cwèr èt åme. Chaque payis\ndeût fé çou qu'i pout sorlon sès ritchèsses èt si-organisåcion, mins s'deût-i poleûr\ncompter ossu so on côp di spale dès-ôtès nåcions.\nArtike vint'treûzinme (23)\nChaskeun' a l'dreût d'ovrer, dè tchûzi l'mesti qu'lî plêt, dè-l'fé divins dès bonès\ncondicions èt d'èsse aasûré disconte li chômèdje.\n2.Turtos on dreût, sins nole diférince, a on minme salère po on minme ovrèdje.\nTos lès cis qu'ovrèt on l'dreût d'èsse payis d'tèle sôrt qu'il åyèsse assez po viker èt po\nfé viker leû famile, sins qwè èlzi r'vinrè dè toucherd'ine manîre ou d'ine ôte, ine\nsacwè d'pus' qui çou qu'gâgnèt.\nChaskeun' a l'dreût d'èmantchî avou dès-otes dès sindicats èt d'fé pårtèye d'on\nsindicat po disfinde sès-intèrèts.\nArtike vint'cwatrinme (24)\nChaskeun' a l'dreût di s'ripwèzer èt dè prinde dè bon tins. Insi n'deût-on nin l'oblidjî\nd'ovrer a fwèce sins r'las èt foû mèzeûre èt lî r'vint-i dès condjîs payis å bout d'on\ntins."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "741002627af6b50139eba9e53cfc8df8",
            "Index": 4,
            "Label": "5",
            "Size": [
                595.0,
                842.0
            ],
            "Text": "Artike vint'cinquinme (25)\nChaskeun' a l'dreût dè gågni assez po s'poleûr sognî èt-z-aveûr bon, por lu-minme èt\ns'famile, insi po çou qu'ènn'èst dè magnî, di s'moussî, di s'lodjî, dè payî l'docteur èt\nl'apoticåre ou bin lès chèrvices qu'ènn'a dandjî. Chaskeun' a l'dreût a-l'sécurité s'il\nèst sins-ovrèdje, malåde, invalîde, vèf, qwand i d'vint vî ou qwand i n'a pus nole\nrintrêye di çans' la qu'ci n'èst nin di s'fåte.\nLes mames èt lès-èfants ont pôr li dreût d'èsse êdîs. Tos lès-èfants, qu'i sèyèsse\nvinous å monde di djins mariés ou foû dè sacrumint divèt-èsse protéjés dè-l'minme\nmanîre.\nArticle vint'sîhinme (26)\nChaskeun' a l'dreût d'aler è scole. Li scole ni deût rin coster, dè mons po çou\nqu'ènn'èst dès p'titès scoles la qu'tot l'monde deût-èsse oblidjî d'aler. On deût trover\ntot-avå dès scoles tècniques èt profèssionéles ; tot l'monde so-l'minme pîd deû poleûr\nfé dès hôtes-études sorlon sès mérites èt sès quålités.\nL'éducåcion deût pèrmète a chaskeun' dè fé frudjî sès capåcités èt deût rinde pus\nfwèrt li rèspèt dès dreûts d'l'ome èt dès prumîrès lîbertés. Ele deût aminer les djins\ndi tot l'minme quèle race ou r'lidjon, lès peûpes èt lès nåcions, a s'mî comprinde èt\ns'supwèrter, tot fant hôt avou lès Nåcions-Unies po çou qu'èst dè garanti l'pâye.\nC'è-st-å prumî rang ås parints qu'i r'vint dè tchûzi l'mèyeuse sicole po leûs-èfants.\nArtike vint'sètinme (27)\nChaskeun' a l'dreût dè prinde lîbrèmint pårt a çou qui fêt l'vèye culturéle dè-\nl'comunôté, dè profiter dès-årts èt dè prinde pårt ås progrès dè-l'syince èt tot çou\nqu'aminèt d'bon.\nChaskeun' a l'dreût dè veûy garanti sès-intérêts po dès-oûves di syince, di scriyèdje\nou d'årtisse, qu'ènnè l'ôteur.\nArtike vint'ûtinme (28)\nC'è-st-on dreût po chaskeun' qui l'monde rote di tèle manîre qui, po 'ne classe ou l'ôte\ndè-l'société come d'on payis a l'ôte, lès dreûts èt lès lîbertés qui s'trovèt chal rachous\nsi polèsse mète èn-alèdje.\nArtike vint'noûvinme (29)\nL'ome a dès dvwèrs po l'communôté wice qu'i pout dègn'mint crèhe èt viker.\nPo çou qu'ènn'èst d'sès dreûts èt d'sès lîbertés, chaskeun' divrèt d'morer d'vins lès-\narôyes qui li lwè a mètou djusse po garanti li rik'nohance èt l'rèspèt dès lîbertés dès-\nôtes, dè-l'moråle, dè-l'tranquilité èt dè-l'binåhisté d'turtos divins 'ne sôciété\nd'dèmocråtes.\nCès dreûts èt cès lîbertés-la ni spôront mây mète come dès hames è-l'vôye di çou\nqu'volèt fé lès Nåcions-Unies.\nArtike trintinme (30)\nRin di tot çou quis'troûve divins cisse Dèclaråcion-chal ni pout d'ner a tûzer d'in-Etat\nou d'ine sakî, qu'il a l'dreût dè fé tot l'minme qwè qui pôreût mète a må lès dreûts èt"
        },
        "5": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "cac12a8a9c8b8a0607da50b5d4a0c3d4",
            "Index": 5,
            "Label": "6",
            "Size": [
                595.0,
                842.0
            ],
            "Text": "lès lîbertès qu'î sont rachous."
        }
    }
}
