{
    "MetaData": {
        "Author": null,
        "Creation_Date": 1581467763,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "35007b9680d3ba019ba93ccb7384041c",
            "Index": 0,
            "Label": "1",
            "Size": [
                595.0,
                842.0
            ],
            "Text": "ÃDUNIYA KULU BƆRƆ DAAMA BEIYANIYOM\nSENNI ZIIGO\nKa simma nna buricinitɛrɛ ka n bɔrɔ ŋwɛnɛ iyaali bei nna daama duuri ka bɔrɔ fɔ su hini\nka hoŋu n sɛ ya bara bɔŋɔ duuri nna laakari kaniyom ãduniya kuna,\nKa simma nna ka bɔrɔ daama duuri bara hɛi fɔ ka sariya hima a ma cɛruma ka bɔrɔ mɔrani\nnna tilaasi guruje nna mɛiyom bɛrɛkɛtɛ nna kwɛnɛ bɔrɔ futu,\nKa simma nna naanɛ ka ãduniya zamaa sariya nyâ dam daama duuri ga buricinitɛrɛ nna bɔrɔ\njirima bɔŋɔ nna kwɛnɛ daama ka a gono weibɔrɔ nna harubɔrɔ ciyom afɔ gonouom kuna,\nKa simma nna ka binɛ a hima gɔ rɔkasinɛ hɛnnɔ ma gono ganna nna ganna ŋmaaniyo binni n\nhãnu kulu mɔɔjinɛ kweiyom dirɔu ga,\nKa simma nna ka ãduniya zamaa diya mariga beeri, tabataniyom mɛɛfo ceejiyom ka n baa\nãduniya ganna zamaa kulu ma tɔ daama duuri hini ga nna a zaamani safu ŋwaani ŋwaani ka\nn damyom nna daama duuri ko ga a jirimani ko beiyom tɔntɔni ceeji a bɔŋɔ,\nKa simma nna ka ãduniya zamaa marga beeri tutu ka nŋayo ba mɛɛ cinɛyo kulu cii kawa bɔrɔ\nŋwɛnɛ ãduniya daama duuri hini ga,\nKa simma nna ka mɛɛcinɛyo cimaniyo ya ba nam daama duuri gweiyo ma dira dei-dei,\nãduniya zamaa marigã beiyani bɔrɔ ŋwɛnɛ daama duuri ãdininya kuna gwei cirici ka a hima\nzaamani an kokari kǎ ci tɛɛntɛ n ŋmaarɛ ba mani za couyom hini kuna beiyom ceejiyom, ga,\nbɔrɔ kulu ma mɛɛ cinɛ di ci a ŋwɛnɛ ganna zamaayom kulu mɔ ma duwa ka geeri tila cirici\nwɔ ga. Za ganna ŋmaani ŋmaaniyom kuna hali an to ãduniya zama kulu.\nASARIYA SINTE (1)\nAduniya kuna n gu ibuna damayo hɛi nɔ dei-dei nn daama nna n burucinitɛrɛ fɔ, n lasabu\nnna laakari ya nam nn mɔ huro cɛrɛ kuna nyanze tɛrɛ bɔŋɔɔ.\nASARIYA HINKANTƐ (2)\nBaa mɛi hima a ma gonna daama nna bɔŋɔɔ mɛiyom zaŋa ka daama bei beiyaniyom mɛɛ cinɛ na\na siriyani dimi fisɔu yo ma sii. A sii nna n ma ci wɔ nɔ gaa kwaarɛ wɔ nɔ gaa bii wɔ nɔ\nweibɔrɔ wɔ nɔ harubɔrɔ.\nA sii nna cinɛ fisɔuyom; a sii nna adiini fisɔuyom a binɛ sii nna siyasa fisɔuyom.\nASARIYA HINZANTƐ (3)\nBɔrɔ kulu gonna hunayom nna bɔŋɔɔ mɛiyom nna bɔŋɔɔ naanɛyom daama.\nASARIYA TAACINTƐ (4)\nBɔrɔ fɔ na hima an ci bɔrɔ fɔ sɛ tam dee binɛ n ma mɔɔriya bɛrɛkɛtɛ. A ganna nɔ n hoŋu\ntamtɛrɛ nna mɔɔriyayom bɛrɛkɛtɛ ba hini fɔ ga.\nASARIYA GUNTƐ (5)\nN su bɔrɔ fɔ wahalani, n su ga cɛɛnani n binɛ su ga kamani."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "a963e3b9078be2d91cf3e9c5dc085c74",
            "Index": 1,
            "Label": "2",
            "Size": [
                595.0,
                842.0
            ],
            "Text": "ASARIYA IDDUNTƐ (6)\nSariya ganna baa mani bɔrɔ gono a hima an saria ganna.\nASARIYA IYENTƐ (7)\nIri kulu afɔ sariya mɔjinɛ ya nɔ binɛ sariya di gu iri kulu cɛruma.\nASARIYA AIYAAKUNTƐ (8)\nBatumɛ gono bamɛi sɛ ɖɛɛ bɔrɔ na sariya daali n ma cɛɛ goosi sariyayo di mɔjinɛ ka yii ko\nbeiyom.\nASARIYA ƐGANTƐ (9)\nHini sii bɔrɔ fɔ sɛ a ma hacinɛ dii ka daabu ɔu a ma gɛi, dee binɛ a ma kaa kwaara ka na\ncii taalifɔ bɔŋɔ.\nASARIYA WEINTƐ (10)\nHini gono bamɛi sɛ an goosi cɛ; goosi ka a ba hini ka a nɔ cimi ɔu a ma tãgarani a daama\nnna a tilasi bɔ̃ŋɔ.\nASARIYA WEICINIFƆNTƐ (11)\nBa n taali damyom nga se goosi ma a ciba n faaba kwɛ yo mɔjinɛ n ma du ka n ci taali\nkwɛ.\nA sii na n ma bɔrɔ nɔ taali daa fɔ bɔŋɔ ka sariya dom na a jisi. Ya nɔ binɛ hãŋa\ngunguyom ka a bisa sasariya sii. Sariya zaka ya hima hãŋa gunguyom.\nASARIYA WEICINI HINKANTƐ (12)\nBɔrɔ fɔ su mɛɛ dam bɔrɔ fuu senni kuna bɛrɛkɛtɛ. Ya nɔ binɛ bɔrɔ fɔ sii nna a ma haŋasinɛ\njirima zobu. Sariya bamɛi cɛruma nna alaamari zaŋa yayo.\nASARIYA WEICINI HINZANTƐ (13)\nDaama gono bamɛi sɛ a ma kwei nuŋu ka a baa kulu.\nA ma gɔrɔ kwaara ka a sawayom a sɛ a ma tunu saa ka a binɛ baa.\nASARIYA WEICINI TAACINTƐ (14)\nBamɛi ka sanani na n gaari n kwaara kuna daama gono n sɛ n ma gana kwaara ŋwaani ka\nhini ceeji n ma n ta yoo.\nDaama di su go n daabu dee a bara nna bɔrɔ wii ɔu binɛ daa bɛrɛkɛtɛ fɔ yo ka ãduniya\nzamaa mariga beeri hoŋu.\nASARIYA WEICINI GUNTƐ (15)\nBamɛi kulu hima a ma gonna dimi.\nN su hini ka hoŋu bɔrɔ sɛ a dimi takii bɔŋɔ.\nAsariya weicini iduntɛ (16)"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "be8912656ce0f515307e92eb92ee6310",
            "Index": 2,
            "Label": "3",
            "Size": [
                595.0,
                842.0
            ],
            "Text": "Dee bɔrɔ kǎ tɔ balaga a sii nna ma dimi nna adiini fisɔu wei nna haru sɛ domi daama fɔ\ndi nɔ n kulu gonna za n hiije waati hali n fefeiyom saa.\nN su hini ka hiije hɔu ka a na ci nna n bɔrɔ hinka kulu bakasinɛ.\nIyaali ya bara zaamani safu ci cirici a ganna nɔ gominanti ga a cɛruma.\nAsariya weicini iyentɛ (17)\nBamɛi, n bɔŋɔ̌ fɔ nɔ, noo zamaa nɔ, daama gono wɔ gonna duuri.\nA sii n ma bɔrɔ gaŋa a duuri takii bɔŋɔ.\nAsariya weicini iyaakuntɛ (18)\nBamɛi kulu gonna daama lasabu, ga, diayom kuna nna adiini ganayom ga n binɛ ba hini ka\nbaaru n bɔŋɔ fɔ ɔu noo zamaa ko ga loo zaŋa ka a sawa noo sɛ.\nAsariya weicini ɛgantɛ (19)\nBamɛi kulu gonna lasabu nna senni daama. A sɛ ganna nɔ bɔrɔ su ba hɛifɔ senni ɔu lasabu\nko dirigoyom hɛi ka a binɛ ba senni kulu hini ka sei ba mani.\nAsariya warankantɛ (20)\nBamɛi kulu gonna kummayom nna igwe kuna gonoyom daama.\nN su bɔrɔ tilasi igwɛ fɔ kuna wuroyom.\nAsariya waranka cinifɔntɛ (21)\nBamɛi gonna daama a ma wuro a kwaara senni kuna a bɔŋɔ ɔu a barani ka a fisɔu.\nBamɛi kulu afɔ bɔŋɔ gonna daama a ma gwei tɛ a kwaara gominanti sɛ.\nHɛi ka zamaa zaa ya bara kwaara yiiko. Zaayom di mo bara ka nna a tɛtɛ biri.\nAsariya waranka cini hinkantɛ (22)\nNi ka kulu n gono zamaa kuna hima nɔ n ma gonna zamaa di naanɛ daama. A ma du kǒ bara n\nbukaata mǒ biyayom zaa almani nna taadayo daama duuri hini ga hɛiyo wɔ kulu nna kwaara\nzaama gaabi nna binɛ gɔrɔ ka sinɛ hɛinnɔ kwarayo ŋwɛnɛ alkawali hini ga. Ka simma nna\nzaŋa ka mɛtɛ yaasi kwaara fɔ fɔ na ŋwɛnɛ almani siriyani.\nAsariya waranka cini hinzantɛ (23)\nBamɛi gonna daama a ma gwei ka ǎ baa fisɔu. Ya nɔ binɛ n ga a cɛruma nna gwei zaŋɛi.\nBamɛi munaafinsi baasi gonna gwei ka n tɛ banayom daama.\nNi ka n gwei tɛ kulu gonna banayom dei-dei daama ka a ba tɔ ni n ma n ŋwɛnɛ iyaali kɔtɔ\nnna bɛɛrɛ bɔŋɔ.\nBamɛi gonna daama a ma gweiteeriyo zogi taayom igwɛ safu jisi a binɛ ba hini ka a bɔŋɔ\ndam a fɔ ŋwaani ku na a bɔŋɔ bukaata fansayom ganna.\nAsariya waranka cini taacintɛ (24)"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "cc96739d6c3b5a6ae432d570e39d5bc2",
            "Index": 3,
            "Label": "4",
            "Size": [
                595.0,
                842.0
            ],
            "Text": "Bamɛi gonna gwei hinanzobu nna hɔɔrɛ daama gwei kɛiyaniyom zaka nna gwei hinanzobu kuna\nbanayom saa nna saa.\nAsariya waranka cini guntɛ (25)\nBamɛi gonna jisiri daama ka a ba hini ko ga ŋwɛnɛ alaafia nna a iyaali kulu cɛruma nna,\nzaa ŋwaari, taafɛ, fuu nna baabuyom. Dee a bara sariti ya du ni ɔu binɛ gwei ya sara\nmusiiba ya na n zeeri, zeenɛ nɔ, dee binɛ arooba fɔ ka a na ci n saabu a bara tilasi n\nma duwa tɛɛ mako daama.\nWei kunu kweiyo, koo ŋwɛɛrayo gonna tɛɛmako nna kulayom daama. Koo kulu ka nna hɛi hiije\nbɔŋɔ, ka du ka nam nŋa ka n hɛi hiije si bɔŋɔ nn kulu gonna kulayom daama.\nAsariya waranka cini iduntɛ (26)\nBamɛi gonna couyom daama. Couyom di ma du ka bara tilasi faala bɔŋɔ za coubugu cɛɛnɛ ka\nkwei sasa wantɛyo kammɛ gwei dendeniyom coubugu nŋa cɛrɛ hima n ma feeri bamani. Coubugu\nbeeri n ma nŋa feeri nuŋu ka a hima.\nCouyom di ma bara hɛifɔ ka a mɔɔ feeriyom nna jiri ma nufi daama duuri hini ga a ma ci\nsaabu suuru nna kwaasitɛrɛ ma tɛɛ dimiyo nna adiiniyo binni laakari kaniyom nna wadaata\nma tɛ bamɛi sɛ.\nNyaa nna baabɛ gonna daama n ma couyo ka n baa fisɔu n kõyo sɛ.\nAsariya waranka cini iyentɛ (27)\nBɔrɔ kulu gonna daama a ma wuro a dimi taada kuna ka a hukumsi.\nBamɛi gonna daama taadayo kuna a ma a kaayom taago liiba ŋwaa; tila kaayom nɔ, ɔu hɔɔrɛ\ntaagɔ.\nAsariya waranka cini iyaakuntɛ (28)\nBɔrɔ kulu gonna daama a ma tɛ hɛi ka kwaara nna kwaara binni, nuŋu birijiyom ma si.\nLaakari kaniyom nna bɔŋɔ mɛiyom mo gono zaŋa ka nna beiyani bɔrɔ ãduniya daama tila kuna\na ma duka bara mɔɔriyantɛ.\nAsariya waranka cini ɛgantɛ (29)\nBɔrɔ gonna tilasiyo zamani ka kuna a gono. Zamani di ka kuna a fɔlɔnku bɔrɔ tɛrɛ nna a\njirima hini ka tɛ.\nA daama nna a bɔŋɔ mɛiyom looyom kuna nɔ sariya tikitɛ a sɛ a ma duwa ko bɔrɔ cinniyo\ndaama nna n bɔŋɔ mɛiyom bei n sɛ. Macɛrɛsɛ mo gono bamɛi sɛ.\nN su ba hini ka daama nna bɔŋɔ mɛiyo di loo ka na cii zaŋa ka yaasi ãduniyakwaara\ndiyayo marigayom na a jisi.\nAsariya waranzantɛ (30)\nBeiyaniyom wɔ looyom ga siriya fɔ sii ka a ba nam kwaara fɔ su safu fɔ dee binɛ bɔrɔ ma\ntunu ka kɔɔnɛ ko ceeji gãnna zamaa ma daama duuri nna bɔŋɔ mɛiyom di ka n dam tila kuna\nsaabu."
        }
    }
}
