{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470931,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "FASWIRI HA LUGHA YA SHIMAORE YA MUTEKELEZEO WA SHI ULEMENGU WA ZIHAKI ZA MWANADAMU\n(HAKI-L-ADAMI)\nDAI\u0181ADJI (MUKADDIMA)\nHa uwafiki amba muku\u0253alio wa sheo wahuswiana na watru piya wapanga udjama wa shi\n\u0253inadamu, na wa zihaki zao zilio sawa wala kazitriliha rahani, urendreha \u0257e musingi wa\nunafasi,na wa haki, na wa amani hari mwa lidunia ;\nHa uwafiki amba muharalio na mupuzisio wa zihaki za mwanadamu zitsongesha mufanyishio\nwa zitrendrwa za shi ukatili zikao amba zitsotso fikira ya unadamu, arudi mujilio wa\nulemengu ukao amba ziumbe \u0253inadamu watsokana nafasi ya ulagua na ya uamini, amba\nwapukamana na trisidzo na usikini, \u0253asi mujilio uwo utrangiziwa mauri \u0257e mataradjio\nma\u0253ole ka\u0253isa ya mwanadamu ;\nHa uwafiki amba irendreha muhimu zihaki za mwanadamu zihafadhwiwe na sirikali ya haki\nile pare mwanadamu asulazimishihe, ha udzidailia, arumie shombo ndziro ya uwana kinyume\nna upeu, na unyonyozi ;\nHa uwafiki amba irendreha muhimu mutrilio-shime wa mwendreleombeli wa mingiliano ya shi\nuwandzani \u0253aina ya matwaifa ;\nHa uwafiki amba hari mwa sharia-musingi, umati wa Uvhumoja wa Matwaifa watrangaza ha\nmara yangina iimani yao hari mwa zihaki musingi za mwanadamu, hari mwa usheo na uutru\nwa u\u0253inadamu,hari mwa usawa wa zihaki za watru\u0253a\u0253a na watrumama, esa wadzitayarisha ha\nuvhendzelea maendreleo ya shi udjama, esa wadzitayarisha wajau ha utria ndziani\nmasharutwi mema ya u\u1ebdshi hari mwa unafasi m\u0253ole ka\u0253isa ;\nHa uwafiki amba zi Daula Wanashama zirenge wahadi ya utria ndziani, mastaha ya shi\nulemengu na ya kweli ya zihaki za u\u0253inadamu na zinafasi musingi ; na zinu, ha\nmushirikiano na Kungumanyo ya Uvhumoja wa Matwaifa ;\nHa uwafiki amba fikira ya shi udjama ya zihaki zinu na zinafasi zinu ya muhimu ka\u0253isa\nha urenga mi\u00e3di inu namna yastahiki ;\nLi\u0253araza djimla lisutrangaza Mutekelezeo wa shi Ulemengu uhusu Zihaki za Mwanadamu\n(Haki-l-Adami) mauri \u0257e mataradjio ya djama yakusudiwa na umati piya na matwaifa piya,\nile pare watru piya na zidjani\u0253u zotsi za imudjitama\u00e3, walio amba wana mutekelezeo unu\nfikirani, wafanye djitihadi, ha ndzia za musomo na za malezi, ya uendresa mbeli mastaha\nya zihaki zinu na zinafasi zinu, na ha utria ndziani, ha urenga satua zendrao na\nuengedzeha hari mwa muka\u0253ala wa shi tsiju au wa shi ulemengu, muku\u0253alio na mutrilio-\nndziani wa shi ulemengu tsena wa kweli, neka mengoni mwa wakazi wa ziDaula Wanashama\nwawo ha wawo, au mengoni mwa wakazi wa ziardwi zilio utsini mwa imahakama yao.\nKanuni ya handra\nWanadamu piya udzalwa huru tsena sawa ha ufahari na ha haki. Na wawo wana \u00e3kili na\nhisi, esa ilazimu wadzivhinge na wanyao ha fikira ya unanya.\nKanuni ya vhili\nKula mutru atsojua apare faida ya zihaki piya na ya zinafasi piya zadhukurulwa hari mwa\nmutekelezeo unu, \u0253ila tafauti itsokao yotsi, hususwani ya ka\u0253ila, ya range ya mwili, ya\nutru\u0253a\u0253a au utrumama, ya lugha, ya dini, ya mafikira ya shi siasa au mafikira itsokao\nyotsi yahusu aswili ya shi tsiju au ya shi udjama, ya utadjiri, ya mudzalio au heli",
            "Image": "d2cc720cd9691cd478f7b522299dc1ed"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "itsokao yotsi.\nArudi, kavhutsofanyishiha tafauti itsokao yotsi yawashiha hari mwa upandre wa shi\nsiasa, wa shi mahakama, au wa shi ulemengu wa itsi au wa iardhwi ya mutru vhahanu\nalawa, na itsi inu au ardwi inu itsojua ike amba ya huru, au itawaliwa na tsi yangina,\nau kaidzishindri au ilio hari mwa mupaka itsokao yotsi ya ufalume.\nKanuni ya raru\nKula mutru ana haki ya u\u1ebdshi, ya ukana unafasi na ya uka hari mwa amani ya utru wahe.\nKanuni ya nne\nKavhusi mutru atsolazimishiwawo ake murumwa au hari mwa urumwa. Namna yotsi itsokao,\nurumwa na ufanya \u0253iashara ya warumwa zi\u0253alidziwa.\nKanuni ya tsano\nKavhusi mutru atsopatsiwawo zitriko, wala udziro au maendreleo mbovu, maendreleo tsi ya\nshi \u0253inadamu au ya udili.\nKanuni ya sita\nKula mutru ana haki ya muku\u0253alio wa utru wahe ha ndzia ya shi mahakama, vhahanu votsi\nvhutsokao.\nKanuni ya sa\u0253a\nWanadamu piyawo sawa mbeli na isharia, esa wana haki \u0253ila tafauti itsokao yotsi hari\nmwa muhafadhwio wa isharia. Wanadamu piya wana haki ya uka hari mwa hifadhwi ha usawa\nkinyume na kula u\u0253anguzi utsoendrao kinyume na Mutekelezeo unu, esa kinyume tsena na\nkula mutsotseo wa u\u0253anguzi mauri unu.\nKanuni ya nane\nKula mutru ana haki ya ukana hadja ya kusudi mbeli na hukuma ya tsiju iliona furswa ya\nuka kinyume na zitrendrwa zendrao kinyume na zihaki musingi zikao amba ziku\u0253aliwa na\nsharia musingi au na isharia wiyo wiyo.\nKanuni ya shendra\nKavhusi mutru atsoziwawo, au atso\u0253aliwawo shivani au atolwe muji \u0253ila u\u0257unga ihaki.\nKanuni ya kumi\nKula mutru ana haki, ha usawa wa kusudi, ya uka amba mataradjio yahe yavhulikiwe ha\nu\u00e3dilifu, ama trengweni, na mahakama ilio huru \u0253ila Na mahakama yanu yatsorenga \u00e3zima\nneka \u0257e ha zahe na farudwi zahe, neka \u0257e ha haki yalawa na kula tuhuma hari mwa trongo\nyapatana na mahakama yendrao kinyume na mutru.\nKanuni ya kumi na moja\nKula mutru atuhumulwa na shitrendrwa ya peu, waye uhasi\u0253ilwa amba karendra trongo\npindri kavhwaparhwana dalili ya dhuluma yahe ha haki mbeli na hukuma ya shi trengwe\nikao amba kula zana muhimu za umudifa\u0129 ziyakinishiha.\nKavhusi mutru atsofungwawo ha tasa\u0253a\u0253u ya zitrendrwa au trongo zapuzisiwa, zikao amba",
            "Image": "be56323cc7bb6602a0ad5021debf9f75"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "zaka zafanyishiha kazaka zahasi\u0253ilwa mauri za peu ulawana na haki ya shi tsiju au ya\nshi ulemengu. Wajau, mutru katsoremwa shengwe ndziro raha na iyo ikao amba ika itrilwa\nndziani wakati shitrendrwa ya peu yafanyishiha.\nKanuni ya kumi na mbili\nKavhusi mutru atsotundwao \u0253ila haki hari mwa maesha yahe ya kula suku, au hari mwa\nudjama wahe, au hari mwa makazi yahe, au tsena hari mwa ma\u0253arua yahe, wala atsokanao\nmadhwara hari mwa usheo wahe, na hari mwa mujilihano wahe. Kula mwanadamu ana haki ya\nwaye ukingiwa na isharia kinyume na utunduzi unu au madhwara yanu.\nKanuni ya kumi na traru\nKula mutru ana haki ya waye uendra na urudi ha nafasi na utsahua makazi yahe moni na\nDaula.\nKula mutru ana haki ya ulawa hari mwa kula tsi, ata shingani \u0257e itsi yahe, tsena uregea\nhari mwa itsi yahe.\nKanuni ya kumi na nne\nMbeli na \u0129zara, kula mutru ana haki ya waye uzunguha vhahanu vhwa u\u0253amia, esa apare\nfaida ya mu\u0253amilio hari mwa tsi yangina.\nIhaki inu kaitsojua yarumilwa hari mwa muka\u0253ala wa mashitaka yaketsi ha kasidi amba\nmusingi wayo uwashiha ha shitrendrwa ndziro ka\u0253isa ulawana na sharia djimla au ha\nmitsakandro kinyume na makswada na zingidzo za Uvhumoja wa Matwaifa.\nKanuni ya kumi na tsano\nKula mwanadamu ana haki ya ukana ura\u0129a.\nKavhusi mutru atsojuao aziviliwe \u0253ila u\u00e3dilifu ura\u0129a wahe, wala aziviliwe haki ya\nugaudza ura\u0129a wahe.\nKanuni ya kumi na sita\nUlawa mwaha wa u\u0253alighi, mutru\u0253a\u0253a na mutrumama, wana haki ya ulolana na utsenga udjama\n; na zinu, \u0253ila muzivilio utsokao wotsi wa shi ka\u0253ila, na wa ura\u0129a au wa idini. Na\nwawo, haki zawo sawa uvhandre wa indrola, wakati wa indrola, na wakati indrola ifao.\nIndrola kaitsojua yafungiha \u0253ila muku\u0253alishio wa kusudi wa \u0253i\u0253i na \u0253wana harusi.\nUdjama uwo khulika wa shi \u0253inadamu esa muhimu wa umudjitama\u00e3, na uwo una haki\nuhifadhwiwe na udjama\u00e3 tsena na iDaula.\nKanuni ya kumi na sa\u0253a\nKula mutru, ahika weke au ahika na udjama\u00e3, ana haki ya ukana yahe miliki.\nKavhusi mutru atsojuao, \u0253ila haki, aziviliwe imiliki yahe.\nKanuni ya kumi na nane\nKula mutru ana haki ya ukana unafasi wa ufikiri, wa ukana hisi, na wa dini; na ihaki\ninu isutsongesa unafasi wa u\u0253uzudza dini au i\u0129tikadi, vhwamoja na unafasi wa uvenua\ndini yahe au i\u0129tikadi yahe ahika weke au ha djama\u00e3, ahika trengweni au sirini, na zinu,",
            "Image": "03966067a78cb7e206b8d94d43b4a2f5"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ha musomo, na swala, na \u0129\u0253ada, na mukamilishio wa zimila.\nKanuni ya kumi na shendra\nKula mwanadamu ana haki ya ukana nafasi ya utekeleza fikira, na utamuka izo atsahao\narongoe, iyo \u0257e itsongao mutru akane haki asumarusiwe ha si\u0253a\u0253u ya mafikira yahe, na\nhaki ya uzunguha, ya upara, na ya utrangaza maha\u0253ari na mafikira, ha namuna yotsi ya\nulagua, \u0253ila utunduzi wa mipaka.\nKanuni ya shirini\nKula mutru ana haki ya ukana nafasi ya mungulidzano ha utrulivu na ya mupangio wa shama\nya amani.\nKavhusi mutru atsojuao alazimishiwe ake mwana wa shama itsokao yotsi.\nKanuni ya shirini na moja\nKula mutru ana haki ya urenga fuvu hari mwendreseo wa zitrongo za trengweni za itsi\nnahika ha iwaye yahe au ha ndzia ya mawakala watsahulwa ha unafasi.\nKula mutru ana haki ya waye ungia, ha masharutwi ya usawa, hari mwa zihazi za sirikali\nya itsi yahe.\nInia ya wanatsi \u0257e umusingi wa iezi ya isirikali ; inia inu ilazimu itekelezewe hari\nmwa mitsahulio ya yalazimu ike hari mwa muda mahususu, ha usawa, udjimulifu wa wakazi\nwa \u0253alighi, na iyo, ha wa siri au ha u\u0257unga maendreleo sawa na zinu zadhukurulwa\nzitsositehio unafasi wa mutsahulio.\nKanuni ya shirini na mbili\nKula mutru ana haki, ha ivho alio moni imudjitama\u00e3, ya upara hifadhwi yahusu unono\nwahe; musingi wayo \u0257e upara mufurahishio wa zihaki za \u00e3ki\u0253a, za shi udjama, na za shi\nutamaduni zikao za muhimu na ihishima yahe, na maendreleo mbeli unafasi ya inafusi\nyahe, na zinu ha tasa\u0253a\u0253u ya ya shi tsi, na ya mushirikiano ya shi ulemengu, ulawana na\nmupangio wa kula tsi, na zirasulumali zazo.\nKanuni ya shirini na traru\nKula mutru ana haki ya ufanya hazi, na mutsahulio ha unafasi ya ihazi yahe, ha\nmashaurtwi shi u\u00e3dilifu na ya shi mufurahishio ya hazi, na haki wajau ya muhafadhwio\nkinyume na mukao-\u0253ure.\nWatru piya wana haki ya upara mushahara sawa ha hazi sawa, \u0253ila ufanya tafauti itsokao\nyotsi.\nKula mutru afanyao hazi ana haki ya upara mushahara ya shi u\u00e3dilifu na ya shi\nitsomuruhusuo waye na udjama wahe wakane itsololanao na ihishima ya shi u\u0253inadamu na\nutsotsimidziwao, neka ya muhimu, na kwakula ndzia ya hifadhwi ya shi udjama.\nKula mutru ana haki ya upanga vhwamoja wanyahe zama za madailiano, na haki ya\nmwanashama hari mwa zama za madailiano ha udafu\u0129 zitanafu zahe.\nKanuni ya shirini na nne\nKula mutru ana haki ya uvumuzi na ya malangadzo, hususwani haki ya mupaka wasitahiki\nwapatana nyakati za hazi, na haki ya uvumuzi wa muda ulivishihao.",
            "Image": "e41a656ba2345454a6b0427a5a93212c"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kanuni ya shirini na tsano\nKula mutru ana haki ya u\u1ebdshi ha daradja kiasi ya ukingia unono wahe, masterehi yahe, na\nukingia za udjama wahe, hususwani yapatana na mupindrio, makazi, dzihiro la shi unono,\nna yapatana na ziidara muhimu za shi udjama; tsena kula mutru haki apare usalama neka a\nhari mwa u\u0253ure, uwa\u0257e, ushirewe, ufiliwa na mutrumme au mutrumshe, au hari mwa mika\u0253ala\nyangina ikao amba avungushiwa na zombo za u\u1ebdshi ulawana na trongo zikao amba\nkazalekeana na uvhendza yahe.\nDjumba la mudzalisio (la udzazi) na la unatsa wana haki wapare musada na mushangirio\nmahususu. Wanatsa piya, ra wana halali ata wa zina, wana haki ya upara muhafadhwio\nsawa-sawa wa shi udjama.\nKanuni ya shirini na sita\nKula mutru ana haki hari mwa msomo. Na msomo unu ulazimu uke \u0253ure, ha ushashi iyo\nyapatana na musomo wa mwandro na musomo musingi. Na musomo wa mwandro uwo farudhwi.\nMisomo ya fani na muhono wa hazi ilazimu ieneye; na mu\u0257ungio misomo ya uju ulazimu\nu\u0253ulwe ha watru piya ha usawa ka\u0253isa ulawana na iyo yawasitahiki.\nMsomo ulazimu ukusudie mukayo-fetre ka\u0253isa wa utru wa u\u0253inadamu, ukusudie wajau\nmutrilio-nguvu wa masitaha ya zihaki za Mwanadamu (haki-l-adami) na ya zinafasi\nmusingi. Na musomo unu ulazimu uke na uelevu, na muswamaha, na uwandzani \u0253aina ya\nmatwaifa yotsi, na zikao zotsi za ka\u0253ila au za dini, vhwamoja na mwendreleo mbeli wa\nzitrendrwa za Uvhumoja wa Matwaifa ha mukingio wa amani.\nWadza\u0257e wana haki watsahue namuna ya malezi ya uvha wana wawo, ha ukidza mbeli zizo\nzilio muhimu.\nKanuni ya shirini na sa\u0253a\nKula mutru ana haki arenge fuvu ha unafasi hari maesha ya shi utamaduni ya udjama\u00e3,\narenge \u0253astwi ziswana\u00e3, arenge fuvu hari mwa maendreleo ya shi say\u00e3si, na zindjema\nzitsolawanao na wizo.\nKula mutru ana haki ya uhafadhwi zifaida za shi na za zombo zitsolawanao na mavuna\nyatsokao nahika ya shi say\u00e3si, au ya shi adabi, au tsena ya shi fani yalio amba waye \u0257e\nmutrungizi.\nKanuni ya shirini na nane\nKula mutru ana haki ya ufanya namna ata vhu\u0253uhe maendreleo yatsotawalao, hari mwa\nuvhandre wa udjama, na uvhandre wa shi ulemengu, ile zihaki zinafasi zavumbulwa hari\nmwa Mutekelezeo unu zishindre zipare \u0253andza.\nKanuni ya shirini na shendra\nMwanadamu ana ziwadji\u0253u mbeli na ikao amba mwendreleo mbeli wa uutru wahe tu, ha\nunafasi, tsena yatsimu, isumukinishiha.\nHa umurumilio wa zihaki zahe, na ha \u0253astwi wa zinafasi zahe, kula mutru kalazimishiwa\nnahika tsi \u0257e mipaka zahetsiwa na isharia tu ha muhakinishio wa muekeleo na mastaha ya\nzihaki zinafasi za mutru, na ha utsaha mufurahishio ha haki mataradjio ya shi \u00e3kili, na\nya shi trengwe, na masterehi djumla hari mwa imudjitama\u00e3 ya shi unafasia.\nZihaki zinu na zinafasi zinu, \u00e3la-kulli-hali, zarumishiha kinyume na zimakswada na",
            "Image": "0e84fb24248ee1f5acb6a35c61271da8"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "zisharutwi za Uvhumoja wa Matwaifa.\nKanuni ya\nKavhusi ata tarti\u0253u moja ya Mutekelezeo unu ifasiriwe uvandre wa Daula, shikao, au\nmauri idzitria hari mwa haki itsokao yotsi ya udzivha hazi au ya ufanya shitendrwa ikao\namba yayo \u0257e ukomoa zihaki na zinafasi zadhukurulwa moni vhanu.",
            "Image": "4697cdc1a2980cda12c7da102ccebed6"
        }
    }
}
