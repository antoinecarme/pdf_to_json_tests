{
    "MetaData": {
        "Author": null,
        "Creation_Date": 1581470931,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d2cc720cd9691cd478f7b522299dc1ed",
            "Index": 0,
            "Label": "1",
            "Size": [
                595.0,
                842.0
            ],
            "Text": "FASWIRI HA LUGHA YA SHIMAORE YA MUTEKELEZEO WA SHI ULEMENGU WA ZIHAKI ZA MWANADAMU\n(HAKI-L-ADAMI)\nDAIƁADJI (MUKADDIMA)\nHa uwafiki amba mukuɓalio wa sheo wahuswiana na watru piya wapanga udjama wa shi\nɓinadamu, na wa zihaki zao zilio sawa wala kazitriliha rahani, urendreha ɗe musingi wa\nunafasi,na wa haki, na wa amani hari mwa lidunia ;\nHa uwafiki amba muharalio na mupuzisio wa zihaki za mwanadamu zitsongesha mufanyishio\nwa zitrendrwa za shi ukatili zikao amba zitsotso fikira ya unadamu, arudi mujilio wa\nulemengu ukao amba ziumbe ɓinadamu watsokana nafasi ya ulagua na ya uamini, amba\nwapukamana na trisidzo na usikini, ɓasi mujilio uwo utrangiziwa mauri ɗe mataradjio\nmaɓole kaɓisa ya mwanadamu ;\nHa uwafiki amba irendreha muhimu zihaki za mwanadamu zihafadhwiwe na sirikali ya haki\nile pare mwanadamu asulazimishihe, ha udzidailia, arumie shombo ndziro ya uwana kinyume\nna upeu, na unyonyozi ;\nHa uwafiki amba irendreha muhimu mutrilio-shime wa mwendreleombeli wa mingiliano ya shi\nuwandzani ɓaina ya matwaifa ;\nHa uwafiki amba hari mwa sharia-musingi, umati wa Uvhumoja wa Matwaifa watrangaza ha\nmara yangina iimani yao hari mwa zihaki musingi za mwanadamu, hari mwa usheo na uutru\nwa uɓinadamu,hari mwa usawa wa zihaki za watruɓaɓa na watrumama, esa wadzitayarisha ha\nuvhendzelea maendreleo ya shi udjama, esa wadzitayarisha wajau ha utria ndziani\nmasharutwi mema ya uẽshi hari mwa unafasi mɓole kaɓisa ;\nHa uwafiki amba zi Daula Wanashama zirenge wahadi ya utria ndziani, mastaha ya shi\nulemengu na ya kweli ya zihaki za uɓinadamu na zinafasi musingi ; na zinu, ha\nmushirikiano na Kungumanyo ya Uvhumoja wa Matwaifa ;\nHa uwafiki amba fikira ya shi udjama ya zihaki zinu na zinafasi zinu ya muhimu kaɓisa\nha urenga miãdi inu namna yastahiki ;\nLiɓaraza djimla lisutrangaza Mutekelezeo wa shi Ulemengu uhusu Zihaki za Mwanadamu\n(Haki-l-Adami) mauri ɗe mataradjio ya djama yakusudiwa na umati piya na matwaifa piya,\nile pare watru piya na zidjaniɓu zotsi za imudjitamaã, walio amba wana mutekelezeo unu\nfikirani, wafanye djitihadi, ha ndzia za musomo na za malezi, ya uendresa mbeli mastaha\nya zihaki zinu na zinafasi zinu, na ha utria ndziani, ha urenga satua zendrao na\nuengedzeha hari mwa mukaɓala wa shi tsiju au wa shi ulemengu, mukuɓalio na mutrilio-\nndziani wa shi ulemengu tsena wa kweli, neka mengoni mwa wakazi wa ziDaula Wanashama\nwawo ha wawo, au mengoni mwa wakazi wa ziardwi zilio utsini mwa imahakama yao.\nKanuni ya handra\nWanadamu piya udzalwa huru tsena sawa ha ufahari na ha haki. Na wawo wana ãkili na\nhisi, esa ilazimu wadzivhinge na wanyao ha fikira ya unanya.\nKanuni ya vhili\nKula mutru atsojua apare faida ya zihaki piya na ya zinafasi piya zadhukurulwa hari mwa\nmutekelezeo unu, ɓila tafauti itsokao yotsi, hususwani ya kaɓila, ya range ya mwili, ya\nutruɓaɓa au utrumama, ya lugha, ya dini, ya mafikira ya shi siasa au mafikira itsokao\nyotsi yahusu aswili ya shi tsiju au ya shi udjama, ya utadjiri, ya mudzalio au heli"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "be56323cc7bb6602a0ad5021debf9f75",
            "Index": 1,
            "Label": "2",
            "Size": [
                595.0,
                842.0
            ],
            "Text": "itsokao yotsi.\nArudi, kavhutsofanyishiha tafauti itsokao yotsi yawashiha hari mwa upandre wa shi\nsiasa, wa shi mahakama, au wa shi ulemengu wa itsi au wa iardhwi ya mutru vhahanu\nalawa, na itsi inu au ardwi inu itsojua ike amba ya huru, au itawaliwa na tsi yangina,\nau kaidzishindri au ilio hari mwa mupaka itsokao yotsi ya ufalume.\nKanuni ya raru\nKula mutru ana haki ya uẽshi, ya ukana unafasi na ya uka hari mwa amani ya utru wahe.\nKanuni ya nne\nKavhusi mutru atsolazimishiwawo ake murumwa au hari mwa urumwa. Namna yotsi itsokao,\nurumwa na ufanya ɓiashara ya warumwa ziɓalidziwa.\nKanuni ya tsano\nKavhusi mutru atsopatsiwawo zitriko, wala udziro au maendreleo mbovu, maendreleo tsi ya\nshi ɓinadamu au ya udili.\nKanuni ya sita\nKula mutru ana haki ya mukuɓalio wa utru wahe ha ndzia ya shi mahakama, vhahanu votsi\nvhutsokao.\nKanuni ya saɓa\nWanadamu piyawo sawa mbeli na isharia, esa wana haki ɓila tafauti itsokao yotsi hari\nmwa muhafadhwio wa isharia. Wanadamu piya wana haki ya uka hari mwa hifadhwi ha usawa\nkinyume na kula uɓanguzi utsoendrao kinyume na Mutekelezeo unu, esa kinyume tsena na\nkula mutsotseo wa uɓanguzi mauri unu.\nKanuni ya nane\nKula mutru ana haki ya ukana hadja ya kusudi mbeli na hukuma ya tsiju iliona furswa ya\nuka kinyume na zitrendrwa zendrao kinyume na zihaki musingi zikao amba zikuɓaliwa na\nsharia musingi au na isharia wiyo wiyo.\nKanuni ya shendra\nKavhusi mutru atsoziwawo, au atsoɓaliwawo shivani au atolwe muji ɓila uɗunga ihaki.\nKanuni ya kumi\nKula mutru ana haki, ha usawa wa kusudi, ya uka amba mataradjio yahe yavhulikiwe ha\nuãdilifu, ama trengweni, na mahakama ilio huru ɓila Na mahakama yanu yatsorenga ãzima\nneka ɗe ha zahe na farudwi zahe, neka ɗe ha haki yalawa na kula tuhuma hari mwa trongo\nyapatana na mahakama yendrao kinyume na mutru.\nKanuni ya kumi na moja\nKula mutru atuhumulwa na shitrendrwa ya peu, waye uhasiɓilwa amba karendra trongo\npindri kavhwaparhwana dalili ya dhuluma yahe ha haki mbeli na hukuma ya shi trengwe\nikao amba kula zana muhimu za umudifaĩ ziyakinishiha.\nKavhusi mutru atsofungwawo ha tasaɓaɓu ya zitrendrwa au trongo zapuzisiwa, zikao amba"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "03966067a78cb7e206b8d94d43b4a2f5",
            "Index": 2,
            "Label": "3",
            "Size": [
                595.0,
                842.0
            ],
            "Text": "zaka zafanyishiha kazaka zahasiɓilwa mauri za peu ulawana na haki ya shi tsiju au ya\nshi ulemengu. Wajau, mutru katsoremwa shengwe ndziro raha na iyo ikao amba ika itrilwa\nndziani wakati shitrendrwa ya peu yafanyishiha.\nKanuni ya kumi na mbili\nKavhusi mutru atsotundwao ɓila haki hari mwa maesha yahe ya kula suku, au hari mwa\nudjama wahe, au hari mwa makazi yahe, au tsena hari mwa maɓarua yahe, wala atsokanao\nmadhwara hari mwa usheo wahe, na hari mwa mujilihano wahe. Kula mwanadamu ana haki ya\nwaye ukingiwa na isharia kinyume na utunduzi unu au madhwara yanu.\nKanuni ya kumi na traru\nKula mutru ana haki ya waye uendra na urudi ha nafasi na utsahua makazi yahe moni na\nDaula.\nKula mutru ana haki ya ulawa hari mwa kula tsi, ata shingani ɗe itsi yahe, tsena uregea\nhari mwa itsi yahe.\nKanuni ya kumi na nne\nMbeli na ĩzara, kula mutru ana haki ya waye uzunguha vhahanu vhwa uɓamia, esa apare\nfaida ya muɓamilio hari mwa tsi yangina.\nIhaki inu kaitsojua yarumilwa hari mwa mukaɓala wa mashitaka yaketsi ha kasidi amba\nmusingi wayo uwashiha ha shitrendrwa ndziro kaɓisa ulawana na sharia djimla au ha\nmitsakandro kinyume na makswada na zingidzo za Uvhumoja wa Matwaifa.\nKanuni ya kumi na tsano\nKula mwanadamu ana haki ya ukana uraĩa.\nKavhusi mutru atsojuao aziviliwe ɓila uãdilifu uraĩa wahe, wala aziviliwe haki ya\nugaudza uraĩa wahe.\nKanuni ya kumi na sita\nUlawa mwaha wa uɓalighi, mutruɓaɓa na mutrumama, wana haki ya ulolana na utsenga udjama\n; na zinu, ɓila muzivilio utsokao wotsi wa shi kaɓila, na wa uraĩa au wa idini. Na\nwawo, haki zawo sawa uvhandre wa indrola, wakati wa indrola, na wakati indrola ifao.\nIndrola kaitsojua yafungiha ɓila mukuɓalishio wa kusudi wa ɓiɓi na ɓwana harusi.\nUdjama uwo khulika wa shi ɓinadamu esa muhimu wa umudjitamaã, na uwo una haki\nuhifadhwiwe na udjamaã tsena na iDaula.\nKanuni ya kumi na saɓa\nKula mutru, ahika weke au ahika na udjamaã, ana haki ya ukana yahe miliki.\nKavhusi mutru atsojuao, ɓila haki, aziviliwe imiliki yahe.\nKanuni ya kumi na nane\nKula mutru ana haki ya ukana unafasi wa ufikiri, wa ukana hisi, na wa dini; na ihaki\ninu isutsongesa unafasi wa uɓuzudza dini au iĩtikadi, vhwamoja na unafasi wa uvenua\ndini yahe au iĩtikadi yahe ahika weke au ha djamaã, ahika trengweni au sirini, na zinu,"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "e41a656ba2345454a6b0427a5a93212c",
            "Index": 3,
            "Label": "4",
            "Size": [
                595.0,
                842.0
            ],
            "Text": "ha musomo, na swala, na ĩɓada, na mukamilishio wa zimila.\nKanuni ya kumi na shendra\nKula mwanadamu ana haki ya ukana nafasi ya utekeleza fikira, na utamuka izo atsahao\narongoe, iyo ɗe itsongao mutru akane haki asumarusiwe ha siɓaɓu ya mafikira yahe, na\nhaki ya uzunguha, ya upara, na ya utrangaza mahaɓari na mafikira, ha namuna yotsi ya\nulagua, ɓila utunduzi wa mipaka.\nKanuni ya shirini\nKula mutru ana haki ya ukana nafasi ya mungulidzano ha utrulivu na ya mupangio wa shama\nya amani.\nKavhusi mutru atsojuao alazimishiwe ake mwana wa shama itsokao yotsi.\nKanuni ya shirini na moja\nKula mutru ana haki ya urenga fuvu hari mwendreseo wa zitrongo za trengweni za itsi\nnahika ha iwaye yahe au ha ndzia ya mawakala watsahulwa ha unafasi.\nKula mutru ana haki ya waye ungia, ha masharutwi ya usawa, hari mwa zihazi za sirikali\nya itsi yahe.\nInia ya wanatsi ɗe umusingi wa iezi ya isirikali ; inia inu ilazimu itekelezewe hari\nmwa mitsahulio ya yalazimu ike hari mwa muda mahususu, ha usawa, udjimulifu wa wakazi\nwa ɓalighi, na iyo, ha wa siri au ha uɗunga maendreleo sawa na zinu zadhukurulwa\nzitsositehio unafasi wa mutsahulio.\nKanuni ya shirini na mbili\nKula mutru ana haki, ha ivho alio moni imudjitamaã, ya upara hifadhwi yahusu unono\nwahe; musingi wayo ɗe upara mufurahishio wa zihaki za ãkiɓa, za shi udjama, na za shi\nutamaduni zikao za muhimu na ihishima yahe, na maendreleo mbeli unafasi ya inafusi\nyahe, na zinu ha tasaɓaɓu ya ya shi tsi, na ya mushirikiano ya shi ulemengu, ulawana na\nmupangio wa kula tsi, na zirasulumali zazo.\nKanuni ya shirini na traru\nKula mutru ana haki ya ufanya hazi, na mutsahulio ha unafasi ya ihazi yahe, ha\nmashaurtwi shi uãdilifu na ya shi mufurahishio ya hazi, na haki wajau ya muhafadhwio\nkinyume na mukao-ɓure.\nWatru piya wana haki ya upara mushahara sawa ha hazi sawa, ɓila ufanya tafauti itsokao\nyotsi.\nKula mutru afanyao hazi ana haki ya upara mushahara ya shi uãdilifu na ya shi\nitsomuruhusuo waye na udjama wahe wakane itsololanao na ihishima ya shi uɓinadamu na\nutsotsimidziwao, neka ya muhimu, na kwakula ndzia ya hifadhwi ya shi udjama.\nKula mutru ana haki ya upanga vhwamoja wanyahe zama za madailiano, na haki ya\nmwanashama hari mwa zama za madailiano ha udafuĩ zitanafu zahe.\nKanuni ya shirini na nne\nKula mutru ana haki ya uvumuzi na ya malangadzo, hususwani haki ya mupaka wasitahiki\nwapatana nyakati za hazi, na haki ya uvumuzi wa muda ulivishihao."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "0e84fb24248ee1f5acb6a35c61271da8",
            "Index": 4,
            "Label": "5",
            "Size": [
                595.0,
                842.0
            ],
            "Text": "Kanuni ya shirini na tsano\nKula mutru ana haki ya uẽshi ha daradja kiasi ya ukingia unono wahe, masterehi yahe, na\nukingia za udjama wahe, hususwani yapatana na mupindrio, makazi, dzihiro la shi unono,\nna yapatana na ziidara muhimu za shi udjama; tsena kula mutru haki apare usalama neka a\nhari mwa uɓure, uwaɗe, ushirewe, ufiliwa na mutrumme au mutrumshe, au hari mwa mikaɓala\nyangina ikao amba avungushiwa na zombo za uẽshi ulawana na trongo zikao amba\nkazalekeana na uvhendza yahe.\nDjumba la mudzalisio (la udzazi) na la unatsa wana haki wapare musada na mushangirio\nmahususu. Wanatsa piya, ra wana halali ata wa zina, wana haki ya upara muhafadhwio\nsawa-sawa wa shi udjama.\nKanuni ya shirini na sita\nKula mutru ana haki hari mwa msomo. Na msomo unu ulazimu uke ɓure, ha ushashi iyo\nyapatana na musomo wa mwandro na musomo musingi. Na musomo wa mwandro uwo farudhwi.\nMisomo ya fani na muhono wa hazi ilazimu ieneye; na muɗungio misomo ya uju ulazimu\nuɓulwe ha watru piya ha usawa kaɓisa ulawana na iyo yawasitahiki.\nMsomo ulazimu ukusudie mukayo-fetre kaɓisa wa utru wa uɓinadamu, ukusudie wajau\nmutrilio-nguvu wa masitaha ya zihaki za Mwanadamu (haki-l-adami) na ya zinafasi\nmusingi. Na musomo unu ulazimu uke na uelevu, na muswamaha, na uwandzani ɓaina ya\nmatwaifa yotsi, na zikao zotsi za kaɓila au za dini, vhwamoja na mwendreleo mbeli wa\nzitrendrwa za Uvhumoja wa Matwaifa ha mukingio wa amani.\nWadzaɗe wana haki watsahue namuna ya malezi ya uvha wana wawo, ha ukidza mbeli zizo\nzilio muhimu.\nKanuni ya shirini na saɓa\nKula mutru ana haki arenge fuvu ha unafasi hari maesha ya shi utamaduni ya udjamaã,\narenge ɓastwi ziswanaã, arenge fuvu hari mwa maendreleo ya shi sayãsi, na zindjema\nzitsolawanao na wizo.\nKula mutru ana haki ya uhafadhwi zifaida za shi na za zombo zitsolawanao na mavuna\nyatsokao nahika ya shi sayãsi, au ya shi adabi, au tsena ya shi fani yalio amba waye ɗe\nmutrungizi.\nKanuni ya shirini na nane\nKula mutru ana haki ya ufanya namna ata vhuɓuhe maendreleo yatsotawalao, hari mwa\nuvhandre wa udjama, na uvhandre wa shi ulemengu, ile zihaki zinafasi zavumbulwa hari\nmwa Mutekelezeo unu zishindre zipare ɓandza.\nKanuni ya shirini na shendra\nMwanadamu ana ziwadjiɓu mbeli na ikao amba mwendreleo mbeli wa uutru wahe tu, ha\nunafasi, tsena yatsimu, isumukinishiha.\nHa umurumilio wa zihaki zahe, na ha ɓastwi wa zinafasi zahe, kula mutru kalazimishiwa\nnahika tsi ɗe mipaka zahetsiwa na isharia tu ha muhakinishio wa muekeleo na mastaha ya\nzihaki zinafasi za mutru, na ha utsaha mufurahishio ha haki mataradjio ya shi ãkili, na\nya shi trengwe, na masterehi djumla hari mwa imudjitamaã ya shi unafasia.\nZihaki zinu na zinafasi zinu, ãla-kulli-hali, zarumishiha kinyume na zimakswada na"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "4697cdc1a2980cda12c7da102ccebed6",
            "Index": 5,
            "Label": "6",
            "Size": [
                595.0,
                842.0
            ],
            "Text": "zisharutwi za Uvhumoja wa Matwaifa.\nKanuni ya\nKavhusi ata tartiɓu moja ya Mutekelezeo unu ifasiriwe uvandre wa Daula, shikao, au\nmauri idzitria hari mwa haki itsokao yotsi ya udzivha hazi au ya ufanya shitendrwa ikao\namba yayo ɗe ukomoa zihaki na zinafasi zadhukurulwa moni vhanu."
        }
    }
}
