{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470831,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "FASWIRI HA LUGHA YA SHIMAORE YA MUTEKELEZEO WA SHI ULEMENGU WA ZIHAKI ZA\nMWANADAMU (HAKI-L-ADAMI)\nDAIƁADJI (MUKADDIMA)\nHa uwafiki amba mukuɓalio wa sheo wahuswiana na watru piya wapanga\nudjama wa shi ɓinadamu, na wa zihaki zao zilio sawa wala kazitriliha\nrahani, urendreha ɗe musingi wa unafasi,na wa haki, na wa amani hari mwa\nlidunia ;\nHa uwafiki amba muharalio na mupuzisio wa zihaki za mwanadamu\nzitsongesha mufanyishio wa zitrendrwa za shi ukatili zikao amba zitsotso\nfikira ya unadamu, arudi mujilio wa ulemengu ukao amba ziumbe ɓinadamu\nwatsokana nafasi ya ulagua na ya uamini, amba wapukamana na trisidzo na\nusikini, ɓasi mujilio uwo utrangiziwa mauri ɗe mataradjio maɓole kaɓisa\nya mwanadamu ;\nHa uwafiki amba irendreha muhimu zihaki za mwanadamu zihafadhwiwe na\nsirikali ya haki ile pare mwanadamu asulazimishihe, ha udzidailia,\narumie shombo ndziro ya uwana kinyume na upeu, na unyonyozi ;\nHa uwafiki amba irendreha muhimu mutrilio-shime wa mwendreleombeli wa\nmingiliano ya shi uwandzani ɓaina ya matwaifa ;\nHa uwafiki amba hari mwa sharia-musingi, umati wa Uvhumoja wa Matwaifa\nwatrangaza ha mara yangina iimani yao hari mwa zihaki musingi za\nmwanadamu, hari mwa usheo na uutru wa uɓinadamu,hari mwa usawa wa zihaki\nza watruɓaɓa na watrumama, esa wadzitayarisha ha uvhendzelea maendreleo\nya shi udjama, esa wadzitayarisha wajau ha utria ndziani masharutwi mema\nya uẽshi hari mwa unafasi mɓole kaɓisa ;\nHa uwafiki amba zi Daula Wanashama zirenge wahadi ya utria ndziani,\nmastaha ya shi ulemengu na ya kweli ya zihaki za uɓinadamu na zinafasi\nmusingi ; na zinu, ha mushirikiano na Kungumanyo ya Uvhumoja wa Matwaifa\n;\nHa uwafiki amba fikira ya shi udjama ya zihaki zinu na zinafasi zinu ya\nmuhimu kaɓisa ha urenga miãdi inu namna yastahiki ;\nLiɓaraza djimla lisutrangaza Mutekelezeo wa shi Ulemengu uhusu Zihaki za\nMwanadamu (Haki-l-Adami) mauri ɗe mataradjio ya djama yakusudiwa na\numati piya na matwaifa piya, ile pare watru piya na zidjaniɓu zotsi za\nimudjitamaã, walio amba wana mutekelezeo unu fikirani, wafanye\ndjitihadi, ha ndzia za musomo na za malezi, ya uendresa mbeli mastaha ya\nzihaki zinu na zinafasi zinu, na ha utria ndziani, ha urenga satua\nzendrao na uengedzeha hari mwa mukaɓala wa shi tsiju au wa shi ulemengu,\nmukuɓalio na mutrilio-ndziani wa shi ulemengu tsena wa kweli, neka\nmengoni mwa wakazi wa ziDaula Wanashama wawo ha wawo, au mengoni mwa\nwakazi wa ziardwi zilio utsini mwa imahakama yao.\nKanuni ya handra\nWanadamu piya udzalwa huru tsena sawa ha ufahari na ha haki. Na wawo\nwana ãkili na hisi, esa ilazimu wadzivhinge na wanyao ha fikira ya\nunanya.",
            "Image": "1ccb8d6c99878577abcfa08967671998"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kanuni ya vhili\nKula mutru atsojua apare faida ya zihaki piya na ya zinafasi piya\nzadhukurulwa hari mwa mutekelezeo unu, ɓila tafauti itsokao yotsi,\nhususwani ya kaɓila, ya range ya mwili, ya utruɓaɓa au utrumama, ya\nlugha, ya dini, ya mafikira ya shi siasa au mafikira itsokao yotsi\nyahusu aswili ya shi tsiju au ya shi udjama, ya utadjiri, ya mudzalio au\nheli itsokao yotsi.\nArudi, kavhutsofanyishiha tafauti itsokao yotsi yawashiha hari mwa\nupandre wa shi siasa, wa shi mahakama, au wa shi ulemengu wa itsi au wa\niardhwi ya mutru vhahanu alawa, na itsi inu au ardwi inu itsojua ike\namba ya huru, au itawaliwa na tsi yangina, au kaidzishindri au ilio hari\nmwa mupaka itsokao yotsi ya ufalume.\nKanuni ya raru\nKula mutru ana haki ya uẽshi, ya ukana unafasi na ya uka hari mwa amani\nya utru wahe.\nKanuni ya nne\nKavhusi mutru atsolazimishiwawo ake murumwa au hari mwa urumwa. Namna\nyotsi itsokao, urumwa na ufanya ɓiashara ya warumwa ziɓalidziwa.\nKanuni ya tsano\nKavhusi mutru atsopatsiwawo zitriko, wala udziro au maendreleo mbovu,\nmaendreleo tsi ya shi ɓinadamu au ya udili.\nKanuni ya sita\nKula mutru ana haki ya mukuɓalio wa utru wahe ha ndzia ya shi mahakama,\nvhahanu votsi vhutsokao.\nKanuni ya saɓa\nWanadamu piyawo sawa mbeli na isharia, esa wana haki ɓila tafauti\nitsokao yotsi hari mwa muhafadhwio wa isharia. Wanadamu piya wana haki\nya uka hari mwa hifadhwi ha usawa kinyume na kula uɓanguzi utsoendrao\nkinyume na Mutekelezeo unu, esa kinyume tsena na kula mutsotseo wa\nuɓanguzi mauri unu.\nKanuni ya nane\nKula mutru ana haki ya ukana hadja ya kusudi mbeli na hukuma ya tsiju\niliona furswa ya uka kinyume na zitrendrwa zendrao kinyume na zihaki\nmusingi zikao amba zikuɓaliwa na sharia musingi au na isharia wiyo wiyo.\nKanuni ya shendra\nKavhusi mutru atsoziwawo, au atsoɓaliwawo shivani au atolwe muji ɓila\nuɗunga ihaki.\nKanuni ya kumi\nKula mutru ana haki, ha usawa wa kusudi, ya uka amba mataradjio yahe",
            "Image": "e7617fa6c30da4c9c3f089c12483430b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "yavhulikiwe ha uãdilifu, ama trengweni, na mahakama ilio huru ɓila Na\nmahakama yanu yatsorenga ãzima neka ɗe ha zahe na farudwi zahe, neka ɗe\nha haki yalawa na kula tuhuma hari mwa trongo yapatana na mahakama\nyendrao kinyume na mutru.\nKanuni ya kumi na moja\nKula mutru atuhumulwa na shitrendrwa ya peu, waye uhasiɓilwa amba\nkarendra trongo pindri kavhwaparhwana dalili ya dhuluma yahe ha haki\nmbeli na hukuma ya shi trengwe ikao amba kula zana muhimu za umudifaĩ\nziyakinishiha.\nKavhusi mutru atsofungwawo ha tasaɓaɓu ya zitrendrwa au trongo\nzapuzisiwa, zikao amba zaka zafanyishiha kazaka zahasiɓilwa mauri za peu\nulawana na haki ya shi tsiju au ya shi ulemengu. Wajau, mutru katsoremwa\nshengwe ndziro raha na iyo ikao amba ika itrilwa ndziani wakati\nshitrendrwa ya peu yafanyishiha.\nKanuni ya kumi na mbili\nKavhusi mutru atsotundwao ɓila haki hari mwa maesha yahe ya kula suku,\nau hari mwa udjama wahe, au hari mwa makazi yahe, au tsena hari mwa\nmaɓarua yahe, wala atsokanao madhwara hari mwa usheo wahe, na hari mwa\nmujilihano wahe. Kula mwanadamu ana haki ya waye ukingiwa na isharia\nkinyume na utunduzi unu au madhwara yanu.\nKanuni ya kumi na traru\nKula mutru ana haki ya waye uendra na urudi ha nafasi na utsahua makazi\nyahe moni na Daula.\nKula mutru ana haki ya ulawa hari mwa kula tsi, ata shingani ɗe itsi\nyahe, tsena uregea hari mwa itsi yahe.\nKanuni ya kumi na nne\nMbeli na ĩzara, kula mutru ana haki ya waye uzunguha vhahanu vhwa\nuɓamia, esa apare faida ya muɓamilio hari mwa tsi yangina.\nIhaki inu kaitsojua yarumilwa hari mwa mukaɓala wa mashitaka yaketsi ha\nkasidi amba musingi wayo uwashiha ha shitrendrwa ndziro kaɓisa ulawana\nna sharia djimla au ha mitsakandro kinyume na makswada na zingidzo za\nUvhumoja wa Matwaifa.\nKanuni ya kumi na tsano\nKula mwanadamu ana haki ya ukana uraĩa.\nKavhusi mutru atsojuao aziviliwe ɓila uãdilifu uraĩa wahe, wala\naziviliwe haki ya ugaudza uraĩa wahe.\nKanuni ya kumi na sita\nUlawa mwaha wa uɓalighi, mutruɓaɓa na mutrumama, wana haki ya ulolana na\nutsenga udjama ; na zinu, ɓila muzivilio utsokao wotsi wa shi kaɓila, na\nwa uraĩa au wa idini. Na wawo, haki zawo sawa uvhandre wa indrola,",
            "Image": "47f6afc49af1c7668a0f9684ce2ded59"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "wakati wa indrola, na wakati indrola ifao.\nIndrola kaitsojua yafungiha ɓila mukuɓalishio wa kusudi wa ɓiɓi na ɓwana\nharusi.\nUdjama uwo khulika wa shi ɓinadamu esa muhimu wa umudjitamaã, na uwo una\nhaki uhifadhwiwe na udjamaã tsena na iDaula.\nKanuni ya kumi na saɓa\nKula mutru, ahika weke au ahika na udjamaã, ana haki ya ukana yahe\nmiliki.\nKavhusi mutru atsojuao, ɓila haki, aziviliwe imiliki yahe.\nKanuni ya kumi na nane\nKula mutru ana haki ya ukana unafasi wa ufikiri, wa ukana hisi, na wa\ndini; na ihaki inu isutsongesa unafasi wa uɓuzudza dini au iĩtikadi,\nvhwamoja na unafasi wa uvenua dini yahe au iĩtikadi yahe ahika weke au\nha djamaã, ahika trengweni au sirini, na zinu, ha musomo, na swala, na\nĩɓada, na mukamilishio wa zimila.\nKanuni ya kumi na shendra\nKula mwanadamu ana haki ya ukana nafasi ya utekeleza fikira, na utamuka\nizo atsahao arongoe, iyo ɗe itsongao mutru akane haki asumarusiwe ha\nsiɓaɓu ya mafikira yahe, na haki ya uzunguha, ya upara, na ya utrangaza\nmahaɓari na mafikira, ha namuna yotsi ya ulagua, ɓila utunduzi wa\nmipaka.\nKanuni ya shirini\nKula mutru ana haki ya ukana nafasi ya mungulidzano ha utrulivu na ya\nmupangio wa shama ya amani.\nKavhusi mutru atsojuao alazimishiwe ake mwana wa shama itsokao yotsi.\nKanuni ya shirini na moja\nKula mutru ana haki ya urenga fuvu hari mwendreseo wa zitrongo za\ntrengweni za itsi nahika ha iwaye yahe au ha ndzia ya mawakala\nwatsahulwa ha unafasi.\nKula mutru ana haki ya waye ungia, ha masharutwi ya usawa, hari mwa\nzihazi za sirikali ya itsi yahe.\nInia ya wanatsi ɗe umusingi wa iezi ya isirikali ; inia inu ilazimu\nitekelezewe hari mwa mitsahulio ya yalazimu ike hari mwa muda mahususu,\nha usawa, udjimulifu wa wakazi wa ɓalighi, na iyo, ha wa siri au ha\nuɗunga maendreleo sawa na zinu zadhukurulwa zitsositehio unafasi wa\nmutsahulio.\nKanuni ya shirini na mbili\nKula mutru ana haki, ha ivho alio moni imudjitamaã, ya upara hifadhwi\nyahusu unono wahe; musingi wayo ɗe upara mufurahishio wa zihaki za",
            "Image": "76ef0d6ef3ab65356995d1b6abf60176"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ãkiɓa, za shi udjama, na za shi utamaduni zikao za muhimu na ihishima\nyahe, na maendreleo mbeli unafasi ya inafusi yahe, na zinu ha tasaɓaɓu\nya ya shi tsi, na ya mushirikiano ya shi ulemengu, ulawana na mupangio\nwa kula tsi, na zirasulumali zazo.\nKanuni ya shirini na traru\nKula mutru ana haki ya ufanya hazi, na mutsahulio ha unafasi ya ihazi\nyahe, ha mashaurtwi shi uãdilifu na ya shi mufurahishio ya hazi, na haki\nwajau ya muhafadhwio kinyume na mukao-ɓure.\nWatru piya wana haki ya upara mushahara sawa ha hazi sawa, ɓila ufanya\ntafauti itsokao yotsi.\nKula mutru afanyao hazi ana haki ya upara mushahara ya shi uãdilifu na\nya shi itsomuruhusuo waye na udjama wahe wakane itsololanao na ihishima\nya shi uɓinadamu na utsotsimidziwao, neka ya muhimu, na kwakula ndzia ya\nhifadhwi ya shi udjama.\nKula mutru ana haki ya upanga vhwamoja wanyahe zama za madailiano, na\nhaki ya mwanashama hari mwa zama za madailiano ha udafuĩ zitanafu zahe.\nKanuni ya shirini na nne\nKula mutru ana haki ya uvumuzi na ya malangadzo, hususwani haki ya\nmupaka wasitahiki wapatana nyakati za hazi, na haki ya uvumuzi wa muda\nulivishihao.\nKanuni ya shirini na tsano\nKula mutru ana haki ya uẽshi ha daradja kiasi ya ukingia unono wahe,\nmasterehi yahe, na ukingia za udjama wahe, hususwani yapatana na\nmupindrio, makazi, dzihiro la shi unono, na yapatana na ziidara muhimu\nza shi udjama; tsena kula mutru haki apare usalama neka a hari mwa\nuɓure, uwaɗe, ushirewe, ufiliwa na mutrumme au mutrumshe, au hari mwa\nmikaɓala yangina ikao amba avungushiwa na zombo za uẽshi ulawana na\ntrongo zikao amba kazalekeana na uvhendza yahe.\nDjumba la mudzalisio (la udzazi) na la unatsa wana haki wapare musada na\nmushangirio mahususu. Wanatsa piya, ra wana halali ata wa zina, wana\nhaki ya upara muhafadhwio sawa-sawa wa shi udjama.\nKanuni ya shirini na sita\nKula mutru ana haki hari mwa msomo. Na msomo unu ulazimu uke ɓure, ha\nushashi iyo yapatana na musomo wa mwandro na musomo musingi. Na musomo\nwa mwandro uwo farudhwi. Misomo ya fani na muhono wa hazi ilazimu\nieneye; na muɗungio misomo ya uju ulazimu uɓulwe ha watru piya ha usawa\nkaɓisa ulawana na iyo yawasitahiki.\nMsomo ulazimu ukusudie mukayo-fetre kaɓisa wa utru wa uɓinadamu,\nukusudie wajau mutrilio-nguvu wa masitaha ya zihaki za Mwanadamu (haki-\nl-adami) na ya zinafasi musingi. Na musomo unu ulazimu uke na uelevu, na\nmuswamaha, na uwandzani ɓaina ya matwaifa yotsi, na zikao zotsi za\nkaɓila au za dini, vhwamoja na mwendreleo mbeli wa zitrendrwa za\nUvhumoja wa Matwaifa ha mukingio wa amani.",
            "Image": "0e278045176c19ccce194f0fddb83a0d"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Wadzaɗe wana haki watsahue namuna ya malezi ya uvha wana wawo, ha ukidza\nmbeli zizo zilio muhimu.\nKanuni ya shirini na saɓa\nKula mutru ana haki arenge fuvu ha unafasi hari maesha ya shi utamaduni\nya udjamaã, arenge ɓastwi ziswanaã, arenge fuvu hari mwa maendreleo ya\nshi sayãsi, na zindjema zitsolawanao na wizo.\nKula mutru ana haki ya uhafadhwi zifaida za shi na za zombo zitsolawanao\nna mavuna yatsokao nahika ya shi sayãsi, au ya shi adabi, au tsena ya\nshi fani yalio amba waye ɗe mutrungizi.\nKanuni ya shirini na nane\nKula mutru ana haki ya ufanya namna ata vhuɓuhe maendreleo yatsotawalao,\nhari mwa uvhandre wa udjama, na uvhandre wa shi ulemengu, ile zihaki\nzinafasi zavumbulwa hari mwa Mutekelezeo unu zishindre zipare ɓandza.\nKanuni ya shirini na shendra\nMwanadamu ana ziwadjiɓu mbeli na ikao amba mwendreleo mbeli wa uutru\nwahe tu, ha unafasi, tsena yatsimu, isumukinishiha.\nHa umurumilio wa zihaki zahe, na ha ɓastwi wa zinafasi zahe, kula mutru\nkalazimishiwa nahika tsi ɗe mipaka zahetsiwa na isharia tu ha\nmuhakinishio wa muekeleo na mastaha ya zihaki zinafasi za mutru, na ha\nutsaha mufurahishio ha haki mataradjio ya shi ãkili, na ya shi trengwe,\nna masterehi djumla hari mwa imudjitamaã ya shi unafasia.\nZihaki zinu na zinafasi zinu, ãla-kulli-hali, zarumishiha kinyume na\nzimakswada na zisharutwi za Uvhumoja wa Matwaifa.\nKanuni ya\nKavhusi ata tartiɓu moja ya Mutekelezeo unu ifasiriwe uvandre wa Daula,\nshikao, au mauri idzitria hari mwa haki itsokao yotsi ya udzivha hazi au\nya ufanya shitendrwa ikao amba yayo ɗe ukomoa zihaki na zinafasi\nzadhukurulwa moni vhanu.",
            "Image": "f1e8c346074cb0126fe509ee11f252cd"
        }
    }
}
