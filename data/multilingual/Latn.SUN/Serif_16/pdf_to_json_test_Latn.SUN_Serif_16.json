{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470864,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Sakabeh manusa, gubragna ka alam dunya teh bari nampa hak-hak anu sarua jeung\nmutlak, kalawan dibarung ku ayana kabebasan anu fundamental.\nPerserikatan Bangsa-Bangsa boga komitmen pikeun nanjeurkeun jeung\nnangtayungan hak-hak asasi manusa sakumna.\nIeu komitmen teh awalna lahir dina Piagem Perserikatan Bangsa-Bangsa anu\nngeceskeun kayakinan sakumna bangsa di ieu dunya kana ayana hak-hak asasi\nmanusa anu fundamental dina martabat katut ajen kamanusaan.\nDina Pernyataan Umum ngeunaan Hak-Hak Asasi Manusa, Perserikatan Bangsa-\nBangsa nerangkeun kalawan eces ngeunaan hak-hak anu geus jadi milikna saban\njalma sacara adil. Eta hak-hak teh saestuna pisan bogana saderek.\nEta hak - hak teh saestuna pisan mangrupa hak saderek.\nAtuh ku kituna, saderek kedah wanoh kana hak-hak saderek teh. Heg jalankeun eta\nhak-hak teh boh keur diri urang pribadi boh pikeun sasama.\nPERNYATAAN UMUM NGEUNAAN HAK - HAK ASASI MANUSA\nMukadimah\nDumasar ku ayana timbangan yen pangakuan kana ayana martabat alamiah katut\nhak-hak anu sarua ti sakumna anggota kulawarga manusa nu dasarna kamerdikaan,\nkaadilan jeung perdamaian di dunya.\nKu ayana timbangan yen ngalelewodehkeun katut nganggap enteng kana hak-hak\nmanusa teh geus nyiptakeun polah - polah bengis anu nimbulkeun kaceuceub kana\nnurani manusa tur ngawangun hiji dunya tempat manusa ngasaan nikmatna\nkabebasan nyarita jeung ngagem agama sarta bebas tina kasieun jeung katuna, geus\nditembrakkeun salaku cita-cita luhung ti rahayat biasa.\nKu ayana timbangan yen hak-hak manusa teh perlu ditangtayungan ku aturan hukum\nsangkan ulah milih cara anu kapaksa dina ngalawan nu lalim jeung anu resep\nngajajah.\nKu ayana timbangan yen dina ngabina hubungan duduluran di antara nagara-nagara\nperlu dironjatkeun.\nKu ayana timbangan yen bangsa-bangsa ti Perserikatan Bangsa-Bangsa dina Piagem\nPerserikatan Bangsa-Bangsa geus ngeceskeun deui ayana kapercayaan kana hak-hak\ndasar manusa katut hak-hak anu sajajar boh keur lalaki boh keur awewe, jeung geus\nmutuskeun rek ngarojong kamajuan sosial jeung taraf hirup anu leuwih hade dina\nkamerdikaan nu leuwih jembar.\nKu ayana timbangan yen nagara-nagara anggota geus guyub pikeun ngahontal\nkamajuan nu mangrupa pangajen jeung rasa hormat sacara umum kana hak-hak\nasasi manusa sarta kana kabebasan - kabebasan anu asasi, ku jalan gawebabarengan\njeung Perserikatan Bangsa-Bangsa.\nKu ayana timbangan yen janji ayana paham anu sarua ngeunaan hak-hak jeung\nkabebasan-kabebasan teh kacida pentingna pikeun dilaksanakeun kalawan daria,\natuh ku kituna.",
            "Image": "960236ac3cfe595360c2a1259bb02823"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "MAJELIS UMUM\nku jalan ieu ngaproklamasikeun\nPERNYATAAN UMUM NGEUNAAN HAK - HAK ASASI MANUSA\nSalaku standar umum hiji-hijina pikeun ngahasilkeun sakumna bangsa katut sakumna\nnagara, kalawan tujuanana malar saban jalma jeung saban badan-badan masarakat,\nmun inget kana ieu pernyataan rek satekah polah mere pangaweruh malar bisa\nngajenan kana hak-hak jeung kabebasan ku tindakan-tindakan anu progresif boh\nsacara nasional boh sacara internasional sifatna, ngajamin ayana pangakuan jeung\npangajen anu universal jeung efektif, ti sakumna bangsa nagara anggota sorangan,\nboh ti bangsa-bangsa anu aya di wilayah kawasan hukum luar ti eta.\nPASAL 1\nSakumna jalma gubrag ka alam dunya teh sifatna merdika jeung boga martabat katut\nhak-hak anu sarua . Maranehna dibere akal jeung hate nurani, campur-gaul jeung\nsasamana aya dina sumanget duduluran.\nPASAL 2\nSaban jalma boga hak kana sakumna hak jeung kabebasan anu dicatetkeun dina ieu\npernyataan bari teu diiwalkeun, saperti perbedaan ras, warna kulit, jenis kelamin,\nbasa, agama, pulitik atawa pandangan sejen, asal usul kabangsaan atawa\nkamasarakatan, hak milik, kalahiran atawa kadudukan sejen.\nSaterusna, moal dibeda-bedakeun ngeunaan kadudukan pulitik, hukum, atawa\nkadudukan internasional ti nagara atawa daerah mana-manana, naha eta jalma teh\ndatang ti nagara nu geus merdika, atawa ti nagara anu bentukna wilayah-wilayah\nperwalian, jajahan atawa anu aya dina handapeun kadaulatan nagara sejen.\nPASAL 3\nSakumna jalma, saha bae, boga hak kana kahirupanana, kabebasanana sarta\nkasalamatenana.\nPASAL 4\nSing saha bae, teu meunang diperbudak atawa dibujangkeun; perbudakan atawa\nperdagangan budak nu kumaha bae rupana kudu dihulag.\nPASAL 5\nSing saha bae teu meunang nandangan panyiksa atawa kakejeman, atawa narima\nhukuman anu jauh tina rasrasan atawa nampa panghina.\nPASAL 6\nSing saha bae nampa pangaku nu sarua di hareupeun hukum, di mana bae ayana.\nPASAL 7\nSing saha bae, boga kadudukan sajajar di hareupeun hukum jeung ngabogaan hak\ndina narima panangtayungan hukum bari teu diwilah-wilah. Sakumna jalma boga hak\nanu sarua dina narima panangtayungan tina polah-polah anu sok ngawilah-wilah anu\npatukang-tonggong jeung ieu pernyataan, katut tina sagala rupa hasudan anu",
            "Image": "f5578983aebd3aa7f40fdc0145d5f432"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "deukeut-deukeut kana polah diskriminasi.\nPASAL 8\nSing saha bae, sacara mandiri boga hak dina mulangkeun deui ngaran hade ti\npangadilan nasional anu boga urusan dina nguruskeun tindakan-tindakan nu\nngarempak hak-hak fundamental anu dibikeun ka manehna ku undang-undang dasar\natawa hukum.\nPASAL 9\nSing saha bae teu meunang ditewak, ditahan atawa dibuang bari sawenang-wenang.\nPASAL 10\nSing saha bae, sacara gembleng, boga hak nampa kaadilan ti pangadilan sacara adil\njeung nembrak jeung henteu mihak, dina netepkeun hak jeung kawajiban-\nkawajibanana sarta tina saban tungtutan pidana anu ditibankeunana.\nPASAL 11\nSing saha bae anu unggah balewatangan ku sabab disangka ngarempak hukum, ulah\nwaka dianggap salah, satungtung ku pangadilan anu terbuka acan dibuktikeun\nkasalahanana. Manehna boga jaminan anu diperlukeun dina pembelaanana.\nSing saha bae teu meunang disalahkeun geus ngarempak hukum dumeh polahna anu\nlalawora satungtung henteu ngarempak hukum dumasar kana undang-undang\nnasional boh kana undang-undang internasional waktu eta polah dipigawe. Pon kitu\ndeui, dipahing nibankeun hukuman leuwih beurat ti batan hukuman anu geus\nsakuduna ditibankeun dumasar kana polahna tea.\nPASAL 12\nSing saha bae teu meunang diganggu sacara sawenang-wenang kana urusan\npribadina, kulawargana, rumah-tanggana atawa mun manehna ngayakeun hubungan\nsurat-sinurat ; pon kitu deui dipahing ngaganggu kana kahormatan sarta ngaruksak\nngaran manehna. Sakumna jalma boga hak narima panangtayungan hukum tina\ngangguan jeung polah-polah sarupa kitu.\nPASAL 13\nSing saha bae boga hak kana kabebasan, boh anu kumelendang boh anu cicing dina\nwates-wates saban nagara.\nSing saha bae boga hak pikeun ninggalkeun nagara mana bae, kaasup nagarana\nsorangan, jeung boga hak pikeun balik deui ka nagarana sorangan.\nPASAL 14\nSing saha bae boga hak neangan suaka (panyalindungan) di nagri sejen pikeun\nneangan katengtreman jeung katingtriman katut panangtayungan dirina ti pihak-\npihak sejen anu ngudag-ngudag manehna.\nTapi ieu hal teh henteu lumaku pikeun kasus jalma anu diudag-udag alatan polah-\npolah kajahatan (pidana) anu taya patula-patalina jeung pulitik atawa alatan polah-\npolah anu tojaiah jeung tujuan katut dasar Perserikatan Bangsa-Bangsa.",
            "Image": "f358e1bea981c4f1e9e887f455e51d76"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "PASAL 15\nSing saha bae boga hak dina nangtukeun kawarga-nagaraanana.\nSing saha bae kawarganagaraanana teu bisa dicabut sacara samena-mena, atawa\nditolak hakna dina ngaganti kawarga-nagaraanana.\nPASAL 16\nLalaki jeung awewe anu geus dewasa, kalawan teu diwatesan kabangsaanana,\nkawarganagaraanana atawa agamana, boga hak pikeun rarumah - tangga jeung\nngawangun kahirupan rumahtanggana. Maranehna boga hak anu sarua dina\nperkawinan, dina mangsana rarumah-tangga jeung dina mangsa pipirakan.\nEta perkawinan ngan ukur bisa dilaksanakeun dumasar kana pilihan bebas turta hasil\ntina babadamian eta calon ewe-salaki.\nKulawarga teh hiji kesatuan nu alamiah tur fundamental masarakat, atuh ku kituna\nboga hak dina narima panangtayungan boh ti masarakat sabudeureunana boh ti\nnagara.\nPASAL 17\nSing saha bae boga hak ngukumpul harta, boh sosoranganan boh babarengan jeung\nbatur.\nSing saha bae teu meunang dirampas hartana kalawan samena-mena.\nPASAL 18\nSing saha bae boga hak dina kabebasan mikir, hate nurani jeung agama; dina hal ieu\noge aya kabebasan ganti agama atawa kapercayaan, katut kabebasan dina\nnembongkeun agama jeung kapercayaanana ku jalan ngajarkeun, milampah, ibadah\njeung taat kana agama atawa kapercayaanana, boh sosoranganan boh jeung batur,\nnaha di hareupeun umum atawa rerencepan.\nPASAL 19\nSing saha bae boga hak dina ngaluarkeun pamanggih; ieu kaasup kabebasan dina\nboga pamanggih bari henteu diganggu deungeun, kaasup dina neanganana, narima\natawa nepikeun informasi tina hasil mikirna ngaliwatan media naon bae kalawan\nhenteu kawatesan ku wilayah.\nPASAL 20\nSing saha bae boga hak kana kabebasan ririungan nyieun serikat tanpa kekerasan.\nSing saha bae teu meunang dipaksa asup kana hiji beungkeutan.\nPASAL 21\nSing saha bae boga hak ilubiung kana pamarentahan nagarana, boh sacara langsung\nboh ngaliwatan wakil-wakilna anu dipilih sacara bebas.\nSing saha bae boga lolongkrang anu sarua pikeun diangkat dina jabatan\npamarentahan di nagarana.",
            "Image": "f7d78be4ac7ce0f6041053b6baec3b68"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Kereteg rahayat kudu jadi dasar kakawasaan pamarentah; ieu kereteg teh kudu\ndinyatakeun dina wangun pilihan umum anu dilaksanakeun sacara berkala jeung\nmurni, kalawan hak pilihna sacara umum tur sajajar, kalawan ngayakeun pungutan\nsora sacara rusiah atawa ku ngagunakeun prosedur sejen anu pokona mah bisa\nngajamin kabebasan dina ngasongkeun sora.\nPASAL 22\nSing saha bae salaku anggota masarakat boga hak dina narima jaminan sosial, sarta\nhak-hak ekonomi, sosial jeung budaya anu kacida dipikabutuhna pikeun nanjeurkeun\nmartabat jeung tumuwuhna pribadi anu bebas, ngaliwatan usaha-usaha nasional\nkatut gawe babarengan internasional anu luyu jeung anu diatur sarta jeung sumber\ndaya saban nagara.\nPASAL 23\nSing saha bae boga hak kana rupa-rupa pagawean, boga hak milih jenis pagawean,\nboga hak narima pasaratan pagawean anu adil jeung nguntungkeun sarta boga hak\nnarima panangtayungan dimana ngaligeuh teu digawe.\nSing saha bae bari teu diwilah-wilah, boga hak narima upah anu sarua ladang digawe\nanu sarua.\nSing saha bae anu boga pagawean, boga hak narima upah anu adil jeung\nnguntungkeun, anu sakirana bisa mere jaminan kana kahirupan anu minuhan ajen\nmartabat, boh keur dirina boh keur kulawargana, jeung lamun perlu ditambahan ku\npanangtayungan sosial sejenna.\nSing saha bae boga hak ngadegkeun jeung asup kana sarikat-sarikat pagawe pikeun\nnangtayungan kapentinganana.\nPASAL 24\nSing saha bae boga hak pikeun reureuh jeung libur, kaasup boga hak nampa jam\ngawe anu ngawates tur merenah, boga pere anu mayeng bari angger narima upah.\nPASAL 25\nSing saha bae boga hak kana taraf hirup anu merenah pikeun kasehatan jeung\nkasejahteraan dirina katut kulawargana, kaasup boga hak narima pangan, pakean,\nimah jeung miara kasehatan sarta pangladen sosial anu diperlukeun, oge boga hak\nkana jaminan saupamana ngaligeuh, gering, jadi tanpa-daksa, jadi randa, geus kolot\natawa kaayaan sejen anu ngabalukarkeun pangasilan ngurangan luareun wates\nkamampuhanana.\nAwewe jeung anak-anakna boga hak narima bantuan istimewa. Sakumna turunan,\nboh anu lahir sacara sah boh anu diluar pernikahan, kudu narima panangtayungan\nsosial anu sarua.\nPASAL 26\nSing saha bae boga hak nampa atikan. Atikan teh kudu garatis, sakurang-kurangna\npikeun tingkat sakola rendah jeung pendidikan dasar. Pendidikan rendah kudu\ndiwajibkeun. Pendidikan teknik jeung jurusan sacara umum kudu terbuka pikeun sing\nsaha bae, ari pendidikan tinggi kudu bisa diabusan ku saban jalma dumasar kumaha\npantesna.",
            "Image": "355117d21f166d6b73185799177fe94b"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Atikan kudu ditujulkeun pikeun ngamekarkeun kamampuh pribadi sajembar-\njembarna sarta ngandelan rasa ajen kana hak-hak asasi manusa jeung kabebasan\nfundamental. Pendidikan kudu bisa ningkatkeun rasa saling pengertian, toleransi\njeung duduluran di sasama bangsa, kelompok ras atawa agama sarta kudu bisa\nngamajukeun kagiatan Perserikatan Bangsa-Bangsa dina ngamumule perdamaian.\nKolot boga hak utama dina milih-milih jenis pendidikan anu baris dibikeun ka anak-\nanakna.\nPASAL 27\nSing saha bae boga hak pikeun ilubiung dina kabudayaan masarakat sacara bebas\npikeun neuleuman kasenian jeung milu ngararasakeun majuna sarta mangpaatna\nelmu pangaweruh.\nSing sah bae boga hak pikeun narima panangtayungan kana kauntungan moril atawa\nmateril anu ditarima tina hasil karya ilmiah, sastra atawa kasenian anu\ndiciptakeunana.\nPASAL 28\nSing saha bae boga hak kana tatanan nasional jeung internasional. Eta hak jeung\nkabebasan anu aya dina ieu pernyataan teh bisa dilaksanakeun sacara jembar.\nPASAL 29\nSing saha bae boga kawajiban di masarakat tempat dimana manehna bisa\nngamekarkeun kapribadian kalawan bebas.\nDina ngajalankeun hak jeung kawajibanana, saban jalma kudu taat kana watesan-\nwatesan anu geus ditetepkeun ku undang-undang anu tujuanana ukur pikeun\nngajamin pangakuan sarta mere pangajen anu merenah kana hak jeung kabebasan\nbalarea jeung pikeun minuhan pasaratan anu adil dina kasusilaan, katartiban jeung\nkasejahteraan umum di masarakat anu demokratis.\nHak jeung kabebasan ieu teh, sanajan kumaha bae oge dipahing ulah henteu\ndilaksanakeun, angot bari patukang-tonggong jeung tujuan sarta prinsip-prinsip\nPerserikatan Bangsa-Bangsa mah.\nPASAL 30\nTina ieu Pernyataan, hiji oge ulah ditafsirkeun saolah-olah mere nanaon ka hiji\nnagara, kelompok atawa pribadi anu mangrupa hak, pikeun kalibet atawa nyieun\npolah anu tujuanana rek ngaruksak kana hak-hak jeung kabebasan anu kacatet dina\nPernyataan.",
            "Image": "aec027cea7eedea782cf48df520b6bc3"
        }
    }
}
