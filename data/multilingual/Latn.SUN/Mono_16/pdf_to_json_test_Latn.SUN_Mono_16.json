{
    "MetaData": {
        "Author": null,
        "Creation_Date": 1581470806,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "8609b3e217cf36fd1252cc141f7ea4be",
            "Index": 0,
            "Label": "1",
            "Size": [
                595.0,
                842.0
            ],
            "Text": "Sakabeh manusa, gubragna ka alam dunya teh bari nampa hak-hak anu sarua\njeung mutlak, kalawan dibarung ku ayana kabebasan anu fundamental.\nPerserikatan Bangsa-Bangsa boga komitmen pikeun nanjeurkeun jeung\nnangtayungan hak-hak asasi manusa sakumna.\nIeu komitmen teh awalna lahir dina Piagem Perserikatan Bangsa-Bangsa anu\nngeceskeun kayakinan sakumna bangsa di ieu dunya kana ayana hak-hak\nasasi manusa anu fundamental dina martabat katut ajen kamanusaan.\nDina Pernyataan Umum ngeunaan Hak-Hak Asasi Manusa, Perserikatan Bangsa-\nBangsa nerangkeun kalawan eces ngeunaan hak-hak anu geus jadi milikna\nsaban jalma sacara adil. Eta hak-hak teh saestuna pisan bogana saderek.\nEta hak - hak teh saestuna pisan mangrupa hak saderek.\nAtuh ku kituna, saderek kedah wanoh kana hak-hak saderek teh. Heg\njalankeun eta hak-hak teh boh keur diri urang pribadi boh pikeun sasama.\nPERNYATAAN UMUM NGEUNAAN HAK - HAK ASASI MANUSA\nMukadimah\nDumasar ku ayana timbangan yen pangakuan kana ayana martabat alamiah\nkatut hak-hak anu sarua ti sakumna anggota kulawarga manusa nu dasarna\nkamerdikaan, kaadilan jeung perdamaian di dunya.\nKu ayana timbangan yen ngalelewodehkeun katut nganggap enteng kana hak-\nhak manusa teh geus nyiptakeun polah - polah bengis anu nimbulkeun\nkaceuceub kana nurani manusa tur ngawangun hiji dunya tempat manusa\nngasaan nikmatna kabebasan nyarita jeung ngagem agama sarta bebas tina\nkasieun jeung katuna, geus ditembrakkeun salaku cita-cita luhung ti\nrahayat biasa.\nKu ayana timbangan yen hak-hak manusa teh perlu ditangtayungan ku aturan\nhukum sangkan ulah milih cara anu kapaksa dina ngalawan nu lalim jeung\nanu resep ngajajah.\nKu ayana timbangan yen dina ngabina hubungan duduluran di antara nagara-\nnagara perlu dironjatkeun.\nKu ayana timbangan yen bangsa-bangsa ti Perserikatan Bangsa-Bangsa dina\nPiagem Perserikatan Bangsa-Bangsa geus ngeceskeun deui ayana kapercayaan\nkana hak-hak dasar manusa katut hak-hak anu sajajar boh keur lalaki boh\nkeur awewe, jeung geus mutuskeun rek ngarojong kamajuan sosial jeung\ntaraf hirup anu leuwih hade dina kamerdikaan nu leuwih jembar.\nKu ayana timbangan yen nagara-nagara anggota geus guyub pikeun ngahontal\nkamajuan nu mangrupa pangajen jeung rasa hormat sacara umum kana hak-hak\nasasi manusa sarta kana kabebasan - kabebasan anu asasi, ku jalan\ngawebabarengan jeung Perserikatan Bangsa-Bangsa.\nKu ayana timbangan yen janji ayana paham anu sarua ngeunaan hak-hak\njeung kabebasan-kabebasan teh kacida pentingna pikeun dilaksanakeun\nkalawan daria, atuh ku kituna."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b03dc14486309fb02b9fb4181cc62c82",
            "Index": 1,
            "Label": "2",
            "Size": [
                595.0,
                842.0
            ],
            "Text": "MAJELIS UMUM\nku jalan ieu ngaproklamasikeun\nPERNYATAAN UMUM NGEUNAAN HAK - HAK ASASI MANUSA\nSalaku standar umum hiji-hijina pikeun ngahasilkeun sakumna bangsa katut\nsakumna nagara, kalawan tujuanana malar saban jalma jeung saban badan-\nbadan masarakat, mun inget kana ieu pernyataan rek satekah polah mere\npangaweruh malar bisa ngajenan kana hak-hak jeung kabebasan ku tindakan-\ntindakan anu progresif boh sacara nasional boh sacara internasional\nsifatna, ngajamin ayana pangakuan jeung pangajen anu universal jeung\nefektif, ti sakumna bangsa nagara anggota sorangan, boh ti bangsa-bangsa\nanu aya di wilayah kawasan hukum luar ti eta.\nPASAL 1\nSakumna jalma gubrag ka alam dunya teh sifatna merdika jeung boga\nmartabat katut hak-hak anu sarua . Maranehna dibere akal jeung hate\nnurani, campur-gaul jeung sasamana aya dina sumanget duduluran.\nPASAL 2\nSaban jalma boga hak kana sakumna hak jeung kabebasan anu dicatetkeun\ndina ieu pernyataan bari teu diiwalkeun, saperti perbedaan ras, warna\nkulit, jenis kelamin, basa, agama, pulitik atawa pandangan sejen, asal\nusul kabangsaan atawa kamasarakatan, hak milik, kalahiran atawa\nkadudukan sejen.\nSaterusna, moal dibeda-bedakeun ngeunaan kadudukan pulitik, hukum, atawa\nkadudukan internasional ti nagara atawa daerah mana-manana, naha eta\njalma teh datang ti nagara nu geus merdika, atawa ti nagara anu bentukna\nwilayah-wilayah perwalian, jajahan atawa anu aya dina handapeun\nkadaulatan nagara sejen.\nPASAL 3\nSakumna jalma, saha bae, boga hak kana kahirupanana, kabebasanana sarta\nkasalamatenana.\nPASAL 4\nSing saha bae, teu meunang diperbudak atawa dibujangkeun; perbudakan\natawa perdagangan budak nu kumaha bae rupana kudu dihulag.\nPASAL 5\nSing saha bae teu meunang nandangan panyiksa atawa kakejeman, atawa\nnarima hukuman anu jauh tina rasrasan atawa nampa panghina.\nPASAL 6\nSing saha bae nampa pangaku nu sarua di hareupeun hukum, di mana bae\nayana.\nPASAL 7"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "090a198f625afe0ffae56fa62299eaff",
            "Index": 2,
            "Label": "3",
            "Size": [
                595.0,
                842.0
            ],
            "Text": "Sing saha bae, boga kadudukan sajajar di hareupeun hukum jeung ngabogaan\nhak dina narima panangtayungan hukum bari teu diwilah-wilah. Sakumna\njalma boga hak anu sarua dina narima panangtayungan tina polah-polah anu\nsok ngawilah-wilah anu patukang-tonggong jeung ieu pernyataan, katut\ntina sagala rupa hasudan anu deukeut-deukeut kana polah diskriminasi.\nPASAL 8\nSing saha bae, sacara mandiri boga hak dina mulangkeun deui ngaran hade\nti pangadilan nasional anu boga urusan dina nguruskeun tindakan-tindakan\nnu ngarempak hak-hak fundamental anu dibikeun ka manehna ku undang-\nundang dasar atawa hukum.\nPASAL 9\nSing saha bae teu meunang ditewak, ditahan atawa dibuang bari sawenang-\nwenang.\nPASAL 10\nSing saha bae, sacara gembleng, boga hak nampa kaadilan ti pangadilan\nsacara adil jeung nembrak jeung henteu mihak, dina netepkeun hak jeung\nkawajiban-kawajibanana sarta tina saban tungtutan pidana anu\nditibankeunana.\nPASAL 11\nSing saha bae anu unggah balewatangan ku sabab disangka ngarempak hukum,\nulah waka dianggap salah, satungtung ku pangadilan anu terbuka acan\ndibuktikeun kasalahanana. Manehna boga jaminan anu diperlukeun dina\npembelaanana.\nSing saha bae teu meunang disalahkeun geus ngarempak hukum dumeh polahna\nanu lalawora satungtung henteu ngarempak hukum dumasar kana undang-\nundang nasional boh kana undang-undang internasional waktu eta polah\ndipigawe. Pon kitu deui, dipahing nibankeun hukuman leuwih beurat ti\nbatan hukuman anu geus sakuduna ditibankeun dumasar kana polahna tea.\nPASAL 12\nSing saha bae teu meunang diganggu sacara sawenang-wenang kana urusan\npribadina, kulawargana, rumah-tanggana atawa mun manehna ngayakeun\nhubungan surat-sinurat ; pon kitu deui dipahing ngaganggu kana\nkahormatan sarta ngaruksak ngaran manehna. Sakumna jalma boga hak narima\npanangtayungan hukum tina gangguan jeung polah-polah sarupa kitu.\nPASAL 13\nSing saha bae boga hak kana kabebasan, boh anu kumelendang boh anu\ncicing dina wates-wates saban nagara.\nSing saha bae boga hak pikeun ninggalkeun nagara mana bae, kaasup\nnagarana sorangan, jeung boga hak pikeun balik deui ka nagarana\nsorangan.\nPASAL 14"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "5372c8ef1111d40321dd500c8df50089",
            "Index": 3,
            "Label": "4",
            "Size": [
                595.0,
                842.0
            ],
            "Text": "Sing saha bae boga hak neangan suaka (panyalindungan) di nagri sejen\npikeun neangan katengtreman jeung katingtriman katut panangtayungan\ndirina ti pihak-pihak sejen anu ngudag-ngudag manehna.\nTapi ieu hal teh henteu lumaku pikeun kasus jalma anu diudag-udag alatan\npolah-polah kajahatan (pidana) anu taya patula-patalina jeung pulitik\natawa alatan polah-polah anu tojaiah jeung tujuan katut dasar\nPerserikatan Bangsa-Bangsa.\nPASAL 15\nSing saha bae boga hak dina nangtukeun kawarga-nagaraanana.\nSing saha bae kawarganagaraanana teu bisa dicabut sacara samena-mena,\natawa ditolak hakna dina ngaganti kawarga-nagaraanana.\nPASAL 16\nLalaki jeung awewe anu geus dewasa, kalawan teu diwatesan kabangsaanana,\nkawarganagaraanana atawa agamana, boga hak pikeun rarumah - tangga jeung\nngawangun kahirupan rumahtanggana. Maranehna boga hak anu sarua dina\nperkawinan, dina mangsana rarumah-tangga jeung dina mangsa pipirakan.\nEta perkawinan ngan ukur bisa dilaksanakeun dumasar kana pilihan bebas\nturta hasil tina babadamian eta calon ewe-salaki.\nKulawarga teh hiji kesatuan nu alamiah tur fundamental masarakat, atuh\nku kituna boga hak dina narima panangtayungan boh ti masarakat\nsabudeureunana boh ti nagara.\nPASAL 17\nSing saha bae boga hak ngukumpul harta, boh sosoranganan boh babarengan\njeung batur.\nSing saha bae teu meunang dirampas hartana kalawan samena-mena.\nPASAL 18\nSing saha bae boga hak dina kabebasan mikir, hate nurani jeung agama;\ndina hal ieu oge aya kabebasan ganti agama atawa kapercayaan, katut\nkabebasan dina nembongkeun agama jeung kapercayaanana ku jalan\nngajarkeun, milampah, ibadah jeung taat kana agama atawa kapercayaanana,\nboh sosoranganan boh jeung batur, naha di hareupeun umum atawa\nrerencepan.\nPASAL 19\nSing saha bae boga hak dina ngaluarkeun pamanggih; ieu kaasup kabebasan\ndina boga pamanggih bari henteu diganggu deungeun, kaasup dina\nneanganana, narima atawa nepikeun informasi tina hasil mikirna\nngaliwatan media naon bae kalawan henteu kawatesan ku wilayah.\nPASAL 20\nSing saha bae boga hak kana kabebasan ririungan nyieun serikat tanpa\nkekerasan."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "df6c9de073adf6b95fdd0c942e145d53",
            "Index": 4,
            "Label": "5",
            "Size": [
                595.0,
                842.0
            ],
            "Text": "Sing saha bae teu meunang dipaksa asup kana hiji beungkeutan.\nPASAL 21\nSing saha bae boga hak ilubiung kana pamarentahan nagarana, boh sacara\nlangsung boh ngaliwatan wakil-wakilna anu dipilih sacara bebas.\nSing saha bae boga lolongkrang anu sarua pikeun diangkat dina jabatan\npamarentahan di nagarana.\nKereteg rahayat kudu jadi dasar kakawasaan pamarentah; ieu kereteg teh\nkudu dinyatakeun dina wangun pilihan umum anu dilaksanakeun sacara\nberkala jeung murni, kalawan hak pilihna sacara umum tur sajajar,\nkalawan ngayakeun pungutan sora sacara rusiah atawa ku ngagunakeun\nprosedur sejen anu pokona mah bisa ngajamin kabebasan dina ngasongkeun\nsora.\nPASAL 22\nSing saha bae salaku anggota masarakat boga hak dina narima jaminan\nsosial, sarta hak-hak ekonomi, sosial jeung budaya anu kacida\ndipikabutuhna pikeun nanjeurkeun martabat jeung tumuwuhna pribadi anu\nbebas, ngaliwatan usaha-usaha nasional katut gawe babarengan\ninternasional anu luyu jeung anu diatur sarta jeung sumber daya saban\nnagara.\nPASAL 23\nSing saha bae boga hak kana rupa-rupa pagawean, boga hak milih jenis\npagawean, boga hak narima pasaratan pagawean anu adil jeung nguntungkeun\nsarta boga hak narima panangtayungan dimana ngaligeuh teu digawe.\nSing saha bae bari teu diwilah-wilah, boga hak narima upah anu sarua\nladang digawe anu sarua.\nSing saha bae anu boga pagawean, boga hak narima upah anu adil jeung\nnguntungkeun, anu sakirana bisa mere jaminan kana kahirupan anu minuhan\najen martabat, boh keur dirina boh keur kulawargana, jeung lamun perlu\nditambahan ku panangtayungan sosial sejenna.\nSing saha bae boga hak ngadegkeun jeung asup kana sarikat-sarikat pagawe\npikeun nangtayungan kapentinganana.\nPASAL 24\nSing saha bae boga hak pikeun reureuh jeung libur, kaasup boga hak nampa\njam gawe anu ngawates tur merenah, boga pere anu mayeng bari angger\nnarima upah.\nPASAL 25\nSing saha bae boga hak kana taraf hirup anu merenah pikeun kasehatan\njeung kasejahteraan dirina katut kulawargana, kaasup boga hak narima\npangan, pakean, imah jeung miara kasehatan sarta pangladen sosial anu\ndiperlukeun, oge boga hak kana jaminan saupamana ngaligeuh, gering, jadi\ntanpa-daksa, jadi randa, geus kolot atawa kaayaan sejen anu"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "1cab3972c6d3fdc764a5907f22e4ad50",
            "Index": 5,
            "Label": "6",
            "Size": [
                595.0,
                842.0
            ],
            "Text": "ngabalukarkeun pangasilan ngurangan luareun wates kamampuhanana.\nAwewe jeung anak-anakna boga hak narima bantuan istimewa. Sakumna\nturunan, boh anu lahir sacara sah boh anu diluar pernikahan, kudu narima\npanangtayungan sosial anu sarua.\nPASAL 26\nSing saha bae boga hak nampa atikan. Atikan teh kudu garatis, sakurang-\nkurangna pikeun tingkat sakola rendah jeung pendidikan dasar. Pendidikan\nrendah kudu diwajibkeun. Pendidikan teknik jeung jurusan sacara umum\nkudu terbuka pikeun sing saha bae, ari pendidikan tinggi kudu bisa\ndiabusan ku saban jalma dumasar kumaha pantesna.\nAtikan kudu ditujulkeun pikeun ngamekarkeun kamampuh pribadi sajembar-\njembarna sarta ngandelan rasa ajen kana hak-hak asasi manusa jeung\nkabebasan fundamental. Pendidikan kudu bisa ningkatkeun rasa saling\npengertian, toleransi jeung duduluran di sasama bangsa, kelompok ras\natawa agama sarta kudu bisa ngamajukeun kagiatan Perserikatan Bangsa-\nBangsa dina ngamumule perdamaian.\nKolot boga hak utama dina milih-milih jenis pendidikan anu baris\ndibikeun ka anak-anakna.\nPASAL 27\nSing saha bae boga hak pikeun ilubiung dina kabudayaan masarakat sacara\nbebas pikeun neuleuman kasenian jeung milu ngararasakeun majuna sarta\nmangpaatna elmu pangaweruh.\nSing sah bae boga hak pikeun narima panangtayungan kana kauntungan moril\natawa materil anu ditarima tina hasil karya ilmiah, sastra atawa\nkasenian anu diciptakeunana.\nPASAL 28\nSing saha bae boga hak kana tatanan nasional jeung internasional. Eta\nhak jeung kabebasan anu aya dina ieu pernyataan teh bisa dilaksanakeun\nsacara jembar.\nPASAL 29\nSing saha bae boga kawajiban di masarakat tempat dimana manehna bisa\nngamekarkeun kapribadian kalawan bebas.\nDina ngajalankeun hak jeung kawajibanana, saban jalma kudu taat kana\nwatesan-watesan anu geus ditetepkeun ku undang-undang anu tujuanana ukur\npikeun ngajamin pangakuan sarta mere pangajen anu merenah kana hak jeung\nkabebasan balarea jeung pikeun minuhan pasaratan anu adil dina\nkasusilaan, katartiban jeung kasejahteraan umum di masarakat anu\ndemokratis.\nHak jeung kabebasan ieu teh, sanajan kumaha bae oge dipahing ulah henteu\ndilaksanakeun, angot bari patukang-tonggong jeung tujuan sarta prinsip-\nprinsip Perserikatan Bangsa-Bangsa mah."
        },
        "6": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "122f620ec57be8afba2b377247296fa2",
            "Index": 6,
            "Label": "7",
            "Size": [
                595.0,
                842.0
            ],
            "Text": "PASAL 30\nTina ieu Pernyataan, hiji oge ulah ditafsirkeun saolah-olah mere nanaon\nka hiji nagara, kelompok atawa pribadi anu mangrupa hak, pikeun kalibet\natawa nyieun polah anu tujuanana rek ngaruksak kana hak-hak jeung\nkabebasan anu kacatet dina Pernyataan."
        }
    }
}
