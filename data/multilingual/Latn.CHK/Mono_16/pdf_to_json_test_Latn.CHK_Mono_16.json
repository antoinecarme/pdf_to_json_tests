{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467446,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "PORAUSENAPAN AN ARAMAS RAIT\nPOPUN AN MAK EI PORAUS\nPokiten kich mei sinei pwe popunapen pung me kinamwe non fonufan a\npopuseni ukukun ach miriti nonnofengenin an aramas meinisin rait,\nPokiten a fen fis chommong fitikoko ren an akkaemon aramas atai an pwan\nekkoch aramas rait nge kich mi fen sinei pwe aramasen unusen fonufan mi\nwesewesen mochen pwe repwe kinamwe non ar kewe rait,\nPokiten mi auchea an aramas rait me non annuk an esap wor ariaffou are\nan esap wor emon epwe ariaffoua pwan emon,\nPoikiten mi fakkun namot an mu me mu repwe tongofengen,\nPokiten mu meinisin non United Nations ra affata me non nour we Charter\nusun ar nuku pwe mei wor popunapen an aramas meinisin rait, o mi wor\nnamoten an epwe nonnofengen chok an aramas meinisin rait, mwan fengen me\nfefin, fan iten an epwe wor tipeeu pun epwe wor kinamwe,\nPokiten mu meinisin ra fen en me pon pwe repwe ansi ewe mwichen United\nNations ne asinengeni unusen fonufan usun angangen are napanapen an\naramas rait,\nPokiten mi wesewesen ennetin auchea an aramas repwe wesewesen sinei me\nmiriti ekkei rait,\nIei Popun,\nEWE GENERAL ASSEMBLY\nA Asinengeni Kich\nEI PORAUSENAPAN AN ARAMAS RAIT pwe epwe fis pwe eu anen an aramas\nmeinisin repwe annomu non ar ekiek iteiten fansoun meinisin, nupwen ar\nasukun, are nupwen ar angang ekis meinisin non eu fonu are no unusen\nfonufan, pwe emon me emon, fonu me fonu, are mu me mu repwe miriti o\nrepwe fori pungun pusin nefiner fengen non ewe United Nations are ar\nrepwe pwan fori pungun ngeni ekkewe fonu ni nom fan tumunuen United\nNations.\nTetten 1.\nEsap wor och mettoch epwe appeti aramas seni fansoun ar uputiu non ar\ntufich me rait. Ar ekiek epwe mecheres o esap pet ren och sakkun mettoch\npun ir repwe nonnomfengen non kinamwe o pwipwi annim.\nTetten 2.\nEmon me emon epwe eani ekkei rait o epwe pwan uri mecheresin met mi mak\nnon ei PORAUS, esap wor akinimumu ren och sakkum mettoch, ren anuen\nunuchcher are pokiten ir mwan are fefin, esap wor nifinifin rer pokiten\nkapasen fonuer, ar namanam, mefien netiper meinisin, ar newo me pisekir,\ntori fansoun me nenien are uputiu, are ren chok och sakkun napanaper.",
            "Image": "e90c8b5ca3f2facddc9f2209dc4ba401"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Esap nifinifin ngeni emon aramas pokiten akinikin nefinen mu me mu are\nfonu me fonu ren och sakkun mefien ewe fonu, ren aukukun nemenian are\ntettenin me nein fonu meinisin non fonufan; ese nifinifin ika ewe fonu\nni uta non mun, mei nom fan nemenien eu mu, are ika ewe fonu ese tongeni\npusin uta non an nemenem.\nTetten 3.\nEmon me emon aramas mei wor an rait an epwe manaw, tufich me kinamwe.\nTetten 4.\nEsap wor emon epwe angang mwan o esap wor emon epwe tongeni nouni amanaw\npwan emon aramas; esap tongeni tufich an emon epwe nounmwani emon aramas\nchon angang ika ese atoou niwinin, o esap tongeni tufich an emon epwe\namomo are kamo aramas pwe noun amanaw.\nTetten 5.\nEsap wor emon epwe ariaffouu are echchimwa emon, are esap wor emon epwe\nangei niwinin an fofforungaw non ekkoch napanap epwe usun chok napanapen\nman.\nTetten 6.\nEkis meinisin mei wor an emon aramas rait an epwe wor ekiekin non pungun\naototen annuk.\nTetten 7.\nAramas meinisin mi nonnofengen chok rer annuk, iwe emon me emon epwe wor\ntumunun fan nurun annuk. Meinisin epwe wor tumunur ren an esap wor\nakinikin ngenir ika emon a atai pungun ei Poraus ngenir. Emon mi tongeni\ntipis ika a fori angangen akinikin nge mi ataeno pungun ei annuk.\nTetten 8.\nEmon mi wor an rait an epwe wor chon anisi non kapung fan iten an ekkoch\nnapanap ataeno pungun an rait usun mi mumu ngeni non ei annuk.\nTetten 9.\nEsap fakkun wor emon aramas epwe ares, kanupus are katoou (exile) seni\nfonu ika pwe ese fateoch popun.\nTetten 10.\nAramas meinisin repwe chok nonnofengen non an epwe mumu ngeni emon me\nemon punguochchun are wenecharen kapung fansoun kutten pungun an emon\nrait me pungun wisan o pwan fansoun kutten an emon itingeni och tipis.\nTetten 11.\nFansoun an pur kapasen och tipis won emon, mei wor an rait an aramas\nmeinsin repwe mefi pwe ese fori ewe tipis tori an epwe pwano me non\nkapung pwe a wesewesen tipis, nge akkom epwe wor chon peni me non ewe\nkapung.",
            "Image": "1d3f3a01361b5e5d7c6473d91b158ca0"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Esap wor emon epwe tongeni tipis ren och sakkun foffor ika pwe ese sinei\npwe mei ngaw ewe foffor a fori, non annukun eu fonu are fen non annukun\nunusen fonufan, fansoun a fori ewe foffor. Esap wor och niwinin tipis\nepwe nap seni ewe sakkun pinasen tipis mei mak non ewe chok fansoun a\nfis eu foffor.\nTetten 12.\nEsap wor emon epwe tongeni atai an emon rait ren metochchun mi momomon,\nren an famini, ren nenian, are ren porausen noun taropwe o esap pwan wor\nemon epwe atamwanieno sufenin itochchun emon ika ese fateoch popun.\nTetten 13.\nEmon me emon mei wor an rait an epwe mokut fetan are nonnom non\nkinikinin eu me eu fonu.\nEmon me emon mi wor an rait an epwe pusin tou seni eu fonu are seni\npusin fonuan, o mi pwan wor an rait an epwe pwan pusin niwinsefaniti\nfonuan.\nTetten 14.\nEmon me emon mi wor rait an epwe suno won ekkoch fonu pwe epwe tongeni\nwor an kinamwe seni sakkun ariaffoun non fonuan.\nEi rait esap tongeni amanawa emon fansoun an kapung ren och fofforungaw\nese nom non pungun eu neni (non-political crimes) are esap pwan tongeni\namanawa ren sakkun foffor mi u ngeni pungun me annukun United Nations.\nTetten 15.\nEmon me emon mei wor an rait an epwe wor fonu (mu) epwe mak i.e.\nEsap wor emon epwe tongeni aweiresi emon seni ewe fonu (mu) a mak non, o\nesap wor emon epwe pinei emon ika a mochen siwini fonuan (neni a mak\nie).\nTetten 16.\nMwan me fefin, fansoun a tori ierir, mei wor ar rait ar repwe puppunu o\nfori ar famini, ese nifinifin anuen unuchcher, fonuer, are ar namanam.\nNonnofengen chok ar rait non ar puppunu (fansoun ar puppunu, are pwan\nfansoun ar mufesen.\nPuppunu epwe fis fansoun chok ruomon ra pusin finata pwe ra fakkun\ntipeeufengen ar repwe puppunu.\nFamini wesewesen popunapen tettenin mwichen aramas o mei wor an eu\nfamini rait an epwe wor tumunun meren mwichen aramas pwan meren fonu.\nTetten 17.\nMei wor an emon me emon rait an epwe pusin akkanaemon chok won pisekin\nare pwan an epwe chngeni ekkoch won och pisek.\nEsap wor emon epwe pinepin seni pusin pisekin ika esa fateoch popun.",
            "Image": "0bccc4206341fbbd1837296d6a2892c6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Tetten 18.\nMei wor an emon rait won pusin an ekiek, an mefi me an namanam; mei\npachenong non ei rait an emon epwe siwini an namanam me an pusin nuku o\nmei pwan wor an emon pusin rait non an akkanaemon are fitifiengen me\nchienan an epwe pwarata fan mesan aramas are nemonomon usun an nukun an\nnamanam ren an asukuna, pomweni, fen ngeni are forachchu pungun an\nnamanam.\nTetten 19.\nMei wor an emon me emon rait an epwe wor an mefi me an kapas. Mei\npachenong non ei rait an emon epwe kamoch won mefian o esap wor emon\nepwe ataeno mefian ren an epwe kutta, angei are asinefetanei usun an\nekiek non sokkun chok an a mochen finata, ese nifinifin aukukun nenian\nan tongeni.\nTetten 20.\nEmon me emon mei wor an rait an epwe fiti sokkun amwicheich mi wor\nkinamwe me tipeeu non.\nEmon esap tongeni achchimwa emon an epwe fiti eu sokkun mwich\n(association).\nTetten 21.\nMei wor an emon me emon rait an epwe pusin angang non kefemenin\n(government) fonuan won inisin are an epwe pusin finata chon aweni awan\n(representative).\nEmon me emon mi wor an rait an epwe nonnongeni sokkun aramas meinisin\nnon an aninnis ngeni fonuan.\nMochenin aramas epwe fis pwe popunapen wis non kofemen (government);\nmefian aramas epwe pwano non fansoun an fis uttut. Uttut epwe fis ren\nmeinisin aramas epwe nonnofengen chok aukukun an emon me emon fot\n(vote). Uttut mi tongeni fis non monomon are non sokkun angangen uttut\nminne epwe nonnofengen chok ren meinisin.\nTetten 22.\nEmon, pokiten i pwan chok emon aramas, mei wor an rait an epwe wor\ntumunun an tufich o an epwe sinei meinisin an rait non pekin anen moni,\npekin pwapwa me eorunien eu neni mi namot chapur ngeni itan me sufenin\ntori unusen an tufich. Ekkei meinisin epwe pwak me non aototen\ntipeeufengen usun mi namot ngeni utan are tufichin eu fonu.\nTetten 23.\nMei wor an emon me emon rait an epwe angang, an epwe pusin finata sokkun\nangang a mochen eani, an epwe wenechchar me ukukoch napanapen an angang\no mei pwan wor an emon me emon rait an epwe wor tumunun seni osupwangen\nan ese wor an angang.\nEmon me emon, ses nifinifin ion, mei wor an rait an epwe angei niwinin",
            "Image": "266bebd8e49f650463de7a947fbf9422"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "aukukun an angang.\nMei wor an emon me emon chon angang rait an epwe wenechchar me ukukoch\nniwinin ren an epwe pusin tufich won inisin tori an famini pwe repwe\ntongeni manaw non tettenin manawen aramas, o epwe pwan wor aninnisir,\nika mei namot, o epwe tou ngenir non sokkun napanap minne epwe wor ren\nrer kinamwe.\nMei wor an emon me emon rait an epwe forata are choni mwichen chienan\nchon angang (trade unions) pun repwe pusin tumunufenginni mine repwe\ntufich ren.\nTetten 24.\nEmon me emon aramas mei wor an rait an epwe asoso, o epwe pwan aukuk\nkunokun angang. Epwe pwan wor ekkoch ranin asoson angang nge epwe chok\ntou ewe niwin.\nTetten 25.\nEmon me emon mi wor an rait an epwe ukukoch tufichin non an nonnom pun\nepwe wor pochokkun me kinamwe ren pusin won inisin tori chon an famini.\nEpwe wor aner mongo, ufer, imwer me tumunun safei ngenir tori sokkun\namcheresin inis mi namot ngenir. Mei wor an emon rait an epwe tumunu\nfansoun an esewor an angang, fansoun an samaw, fansoun an ese chiwen\ntufich ne pusin tumunu, fansoun an mano punuan, fansoun an chinnap o\npwal fansoun an ese chiwen tongeni tori pusin an tufich.\nInenap me semirit epwe wor tumunur me aninnisir. Semirit meinisin, upun\nnon puppunu are upun neroch, repwe uri kinamwen tumun sokkun meinisin.\nTetten 26.\nMei wor an emon emon me emon rait an epwe fiti sukun, esap kamo an sukun\nnon tettenin elementary (seni ewin tori awanuan). Emon me emon epwe\nfakkun wesewesen fiti sukunen elementary. Sukunen angang me sukunen kaeo\nepwe pwan mumungeni meinisin. Sukun tekia epwe suk ngeni meinisin chon\ntufich ngeni pokiten ar achocho.\nEpwe fis pwe popunapen sukun an epwe aunusa ngeni emon aramas ukukun an\ntongeni kutta tufichin nein aramas meinisin. Epwe pwan fis pwe popunapen\nsukun an epwe aiti ngeni emon me emon unusen sufenin an aramas rait me\npopunapen pung. Sukun epwe awora mirit, tipen mwan me pwipwioch nefinen\nmu me mu, nefinen sokkun me sokkun aramas are nefinen namanam me\nnamanam. Sukun epwe aiti aramas ar repwe anapano angangen United Nations\npun epwe wor kinamwe non fanufan.\nInenap me semenap mei wor ar rait ar repwe finata sokkun sukun nour\nsemirit repwe fiti.\nTetten 27.\nMei wor an emon me emon rait an epwe fori napanapen eorunien chon eu\nneni, an epwe kinamwe ne fori sokkun angang mi weswesen angoch non, o an\nepwe pwan aninnis non are uri tufichin namoten feffeitan sokkun angang\nmeinisin.",
            "Image": "8d8bceb6e6baa72e2f8fd89cde113e63"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Emo me emon mi wor an rait an epwe nom fan tumunun are uri namoten och\npisek mi fisifota seni och sokkun angang a pusin forata won inisin.\nTetten 28.\nEmon me emon epwe kinamwe non tumunun me punguochchun tettenin an aramas\nrait are pung usun mi mak non ei Poraus.\nTetten 29.\nEmon me emon mi wor wisan ngeni ewe neni are aramasen ewe neni a angei\nunusen an tufich me ie.\nEmon me emon epwe fori pungun unusen an rait, nge epwe chok tongeni\naukuk fofforun pungun an kei rait ren sokkun annuk mi foruta fan iten an\nepwe wor ekiekin are sufenin an aramas meinisin rait o pwan fan iten an\nmeinisin aramas repwe forachchu pungun wiser ngeni emon me emon pwe\nepewe wor kinamwe ekis meinisin.\nEmon esap tongeni eaea ekkei rait me pung ren an epwe ngeni popun are\nannukun United Nations.\nTetten 30.\nEse wor och sokkun kapas non ei Poraus mi mutngeni eu mu, eu mwichen\naramas are emon aramas an epwe fori och sokkun foffor ren an epwe ataeno\nekkei rait me pung mi mak non ei Poraus.",
            "Image": "f5a2a1297515c0133e3b7b15eae611d8"
        }
    }
}
