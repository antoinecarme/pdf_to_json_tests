{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467388,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "PORAUSENAPAN AN ARAMAS RAIT\nPOPUN AN MAK EI PORAUS\nPokiten kich mei sinei pwe popunapen pung me kinamwe non fonufan a popuseni ukukun ach miriti\nnonnofengenin an aramas meinisin rait,\nPokiten a fen fis chommong fitikoko ren an akkaemon aramas atai an pwan ekkoch aramas rait nge kich mi\nfen sinei pwe aramasen unusen fonufan mi wesewesen mochen pwe repwe kinamwe non ar kewe rait,\nPokiten mi auchea an aramas rait me non annuk an esap wor ariaffou are an esap wor emon epwe ariaffoua\npwan emon,\nPoikiten mi fakkun namot an mu me mu repwe tongofengen,\nPokiten mu meinisin non United Nations ra affata me non nour we Charter usun ar nuku pwe mei wor\npopunapen an aramas meinisin rait, o mi wor namoten an epwe nonnofengen chok an aramas meinisin rait,\nmwan fengen me fefin, fan iten an epwe wor tipeeu pun epwe wor kinamwe,\nPokiten mu meinisin ra fen en me pon pwe repwe ansi ewe mwichen United Nations ne asinengeni unusen\nfonufan usun angangen are napanapen an aramas rait,\nPokiten mi wesewesen ennetin auchea an aramas repwe wesewesen sinei me miriti ekkei rait,\nIei Popun,\nEWE GENERAL ASSEMBLY\nA Asinengeni Kich\nEI PORAUSENAPAN AN ARAMAS RAIT pwe epwe fis pwe eu anen an aramas meinisin repwe annomu",
            "Image": "0f5f24a65f0e3d311a4e2909668acf94"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "non ar ekiek iteiten fansoun meinisin, nupwen ar asukun, are nupwen ar angang ekis meinisin non eu fonu\nare no unusen fonufan, pwe emon me emon, fonu me fonu, are mu me mu repwe miriti o repwe fori pungun\npusin nefiner fengen non ewe United Nations are ar repwe pwan fori pungun ngeni ekkewe fonu ni nom fan\ntumunuen United Nations.\nTetten 1.\nEsap wor och mettoch epwe appeti aramas seni fansoun ar uputiu non ar tufich me rait. Ar ekiek epwe\nmecheres o esap pet ren och sakkun mettoch pun ir repwe nonnomfengen non kinamwe o pwipwi annim.\nTetten 2.\nEmon me emon epwe eani ekkei rait o epwe pwan uri mecheresin met mi mak non ei PORAUS, esap wor\nakinimumu ren och sakkum mettoch, ren anuen unuchcher are pokiten ir mwan are fefin, esap wor nifinifin\nrer pokiten kapasen fonuer, ar namanam, mefien netiper meinisin, ar newo me pisekir, tori fansoun me\nnenien are uputiu, are ren chok och sakkun napanaper.\nEsap nifinifin ngeni emon aramas pokiten akinikin nefinen mu me mu are fonu me fonu ren och sakkun\nmefien ewe fonu, ren aukukun nemenian are tettenin me nein fonu meinisin non fonufan; ese nifinifin ika\newe fonu ni uta non mun, mei nom fan nemenien eu mu, are ika ewe fonu ese tongeni pusin uta non an\nnemenem.\nTetten 3.\nEmon me emon aramas mei wor an rait an epwe manaw, tufich me kinamwe.\nTetten 4.\nEsap wor emon epwe angang mwan o esap wor emon epwe tongeni nouni amanaw pwan emon aramas; esap\ntongeni tufich an emon epwe nounmwani emon aramas chon angang ika ese atoou niwinin, o esap tongeni",
            "Image": "ca90078fb53bccfb54a79d73e8e86ba7"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "tufich an emon epwe amomo are kamo aramas pwe noun amanaw.\nTetten 5.\nEsap wor emon epwe ariaffouu are echchimwa emon, are esap wor emon epwe angei niwinin an fofforungaw\nnon ekkoch napanap epwe usun chok napanapen man.\nTetten 6.\nEkis meinisin mei wor an emon aramas rait an epwe wor ekiekin non pungun aototen annuk.\nTetten 7.\nAramas meinisin mi nonnofengen chok rer annuk, iwe emon me emon epwe wor tumunun fan nurun annuk.\nMeinisin epwe wor tumunur ren an esap wor akinikin ngenir ika emon a atai pungun ei Poraus ngenir. Emon\nmi tongeni tipis ika a fori angangen akinikin nge mi ataeno pungun ei annuk.\nTetten 8.\nEmon mi wor an rait an epwe wor chon anisi non kapung fan iten an ekkoch napanap ataeno pungun an rait\nusun mi mumu ngeni non ei annuk.\nTetten 9.\nEsap fakkun wor emon aramas epwe ares, kanupus are katoou (exile) seni fonu ika pwe ese fateoch popun.\nTetten 10.\nAramas meinisin repwe chok nonnofengen non an epwe mumu ngeni emon me emon punguochchun are\nwenecharen kapung fansoun kutten pungun an emon rait me pungun wisan o pwan fansoun kutten an emon\nitingeni och tipis.",
            "Image": "c4b83f688f41459adf4f218099c7d5a7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Tetten 11.\nFansoun an pur kapasen och tipis won emon, mei wor an rait an aramas meinsin repwe mefi pwe ese fori ewe\ntipis tori an epwe pwano me non kapung pwe a wesewesen tipis, nge akkom epwe wor chon peni me non\newe kapung.\nEsap wor emon epwe tongeni tipis ren och sakkun foffor ika pwe ese sinei pwe mei ngaw ewe foffor a fori,\nnon annukun eu fonu are fen non annukun unusen fonufan, fansoun a fori ewe foffor. Esap wor och niwinin\ntipis epwe nap seni ewe sakkun pinasen tipis mei mak non ewe chok fansoun a fis eu foffor.\nTetten 12.\nEsap wor emon epwe tongeni atai an emon rait ren metochchun mi momomon, ren an famini, ren nenian, are\nren porausen noun taropwe o esap pwan wor emon epwe atamwanieno sufenin itochchun emon ika ese\nfateoch popun.\nTetten 13.\nEmon me emon mei wor an rait an epwe mokut fetan are nonnom non kinikinin eu me eu fonu.\nEmon me emon mi wor an rait an epwe pusin tou seni eu fonu are seni pusin fonuan, o mi pwan wor an rait\nan epwe pwan pusin niwinsefaniti fonuan.\nTetten 14.\nEmon me emon mi wor rait an epwe suno won ekkoch fonu pwe epwe tongeni wor an kinamwe seni sakkun\nariaffoun non fonuan.\nEi rait esap tongeni amanawa emon fansoun an kapung ren och fofforungaw ese nom non pungun eu neni\n(non-political crimes) are esap pwan tongeni amanawa ren sakkun foffor mi u ngeni pungun me annukun",
            "Image": "0a00ea450aba404b01859756815e748e"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "United Nations.\nTetten 15.\nEmon me emon mei wor an rait an epwe wor fonu (mu) epwe mak i.e.\nEsap wor emon epwe tongeni aweiresi emon seni ewe fonu (mu) a mak non, o esap wor emon epwe pinei\nemon ika a mochen siwini fonuan (neni a mak ie).\nTetten 16.\nMwan me fefin, fansoun a tori ierir, mei wor ar rait ar repwe puppunu o fori ar famini, ese nifinifin anuen\nunuchcher, fonuer, are ar namanam. Nonnofengen chok ar rait non ar puppunu (fansoun ar puppunu, are\npwan fansoun ar mufesen.\nPuppunu epwe fis fansoun chok ruomon ra pusin finata pwe ra fakkun tipeeufengen ar repwe puppunu.\nFamini wesewesen popunapen tettenin mwichen aramas o mei wor an eu famini rait an epwe wor tumunun\nmeren mwichen aramas pwan meren fonu.\nTetten 17.\nMei wor an emon me emon rait an epwe pusin akkanaemon chok won pisekin are pwan an epwe chngeni\nekkoch won och pisek.\nEsap wor emon epwe pinepin seni pusin pisekin ika esa fateoch popun.\nTetten 18.\nMei wor an emon rait won pusin an ekiek, an mefi me an namanam; mei pachenong non ei rait an emon\nepwe siwini an namanam me an pusin nuku o mei pwan wor an emon pusin rait non an akkanaemon are\nfitifiengen me chienan an epwe pwarata fan mesan aramas are nemonomon usun an nukun an namanam ren",
            "Image": "c97144c0750aeae7bea57d56a2d15921"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "an asukuna, pomweni, fen ngeni are forachchu pungun an namanam.\nTetten 19.\nMei wor an emon me emon rait an epwe wor an mefi me an kapas. Mei pachenong non ei rait an emon epwe\nkamoch won mefian o esap wor emon epwe ataeno mefian ren an epwe kutta, angei are asinefetanei usun an\nekiek non sokkun chok an a mochen finata, ese nifinifin aukukun nenian an tongeni.\nTetten 20.\nEmon me emon mei wor an rait an epwe fiti sokkun amwicheich mi wor kinamwe me tipeeu non.\nEmon esap tongeni achchimwa emon an epwe fiti eu sokkun mwich (association).\nTetten 21.\nMei wor an emon me emon rait an epwe pusin angang non kefemenin (government) fonuan won inisin are an\nepwe pusin finata chon aweni awan (representative).\nEmon me emon mi wor an rait an epwe nonnongeni sokkun aramas meinisin non an aninnis ngeni fonuan.\nMochenin aramas epwe fis pwe popunapen wis non kofemen (government); mefian aramas epwe pwano non\nfansoun an fis uttut. Uttut epwe fis ren meinisin aramas epwe nonnofengen chok aukukun an emon me emon\nfot (vote). Uttut mi tongeni fis non monomon are non sokkun angangen uttut minne epwe nonnofengen chok\nren meinisin.\nTetten 22.\nEmon, pokiten i pwan chok emon aramas, mei wor an rait an epwe wor tumunun an tufich o an epwe sinei\nmeinisin an rait non pekin anen moni, pekin pwapwa me eorunien eu neni mi namot chapur ngeni itan me\nsufenin tori unusen an tufich. Ekkei meinisin epwe pwak me non aototen tipeeufengen usun mi namot ngeni",
            "Image": "879901386572b5470d78d64a63ea77b5"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "utan are tufichin eu fonu.\nTetten 23.\nMei wor an emon me emon rait an epwe angang, an epwe pusin finata sokkun angang a mochen eani, an\nepwe wenechchar me ukukoch napanapen an angang o mei pwan wor an emon me emon rait an epwe wor\ntumunun seni osupwangen an ese wor an angang.\nEmon me emon, ses nifinifin ion, mei wor an rait an epwe angei niwinin aukukun an angang.\nMei wor an emon me emon chon angang rait an epwe wenechchar me ukukoch niwinin ren an epwe pusin\ntufich won inisin tori an famini pwe repwe tongeni manaw non tettenin manawen aramas, o epwe pwan wor\naninnisir, ika mei namot, o epwe tou ngenir non sokkun napanap minne epwe wor ren rer kinamwe.\nMei wor an emon me emon rait an epwe forata are choni mwichen chienan chon angang (trade unions) pun\nrepwe pusin tumunufenginni mine repwe tufich ren.\nTetten 24.\nEmon me emon aramas mei wor an rait an epwe asoso, o epwe pwan aukuk kunokun angang. Epwe pwan\nwor ekkoch ranin asoson angang nge epwe chok tou ewe niwin.\nTetten 25.\nEmon me emon mi wor an rait an epwe ukukoch tufichin non an nonnom pun epwe wor pochokkun me\nkinamwe ren pusin won inisin tori chon an famini. Epwe wor aner mongo, ufer, imwer me tumunun safei\nngenir tori sokkun amcheresin inis mi namot ngenir. Mei wor an emon rait an epwe tumunu fansoun an\nesewor an angang, fansoun an samaw, fansoun an ese chiwen tufich ne pusin tumunu, fansoun an mano\npunuan, fansoun an chinnap o pwal fansoun an ese chiwen tongeni tori pusin an tufich.",
            "Image": "c537a7b480b1c68e36818e6c75ac36f1"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "Inenap me semirit epwe wor tumunur me aninnisir. Semirit meinisin, upun non puppunu are upun neroch,\nrepwe uri kinamwen tumun sokkun meinisin.\nTetten 26.\nMei wor an emon emon me emon rait an epwe fiti sukun, esap kamo an sukun non tettenin elementary (seni\newin tori awanuan). Emon me emon epwe fakkun wesewesen fiti sukunen elementary. Sukunen angang me\nsukunen kaeo epwe pwan mumungeni meinisin. Sukun tekia epwe suk ngeni meinisin chon tufich ngeni\npokiten ar achocho.\nEpwe fis pwe popunapen sukun an epwe aunusa ngeni emon aramas ukukun an tongeni kutta tufichin nein\naramas meinisin. Epwe pwan fis pwe popunapen sukun an epwe aiti ngeni emon me emon unusen sufenin an\naramas rait me popunapen pung. Sukun epwe awora mirit, tipen mwan me pwipwioch nefinen mu me mu,\nnefinen sokkun me sokkun aramas are nefinen namanam me namanam. Sukun epwe aiti aramas ar repwe\nanapano angangen United Nations pun epwe wor kinamwe non fanufan.\nInenap me semenap mei wor ar rait ar repwe finata sokkun sukun nour semirit repwe fiti.\nTetten 27.\nMei wor an emon me emon rait an epwe fori napanapen eorunien chon eu neni, an epwe kinamwe ne fori\nsokkun angang mi weswesen angoch non, o an epwe pwan aninnis non are uri tufichin namoten feffeitan\nsokkun angang meinisin.\nEmo me emon mi wor an rait an epwe nom fan tumunun are uri namoten och pisek mi fisifota seni och\nsokkun angang a pusin forata won inisin.\nTetten 28.\nEmon me emon epwe kinamwe non tumunun me punguochchun tettenin an aramas rait are pung usun mi",
            "Image": "dd85895a88da431dd134c8b85cdfc7fa"
        },
        "8": {
            "Label": "9",
            "Index": 8,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Text": "mak non ei Poraus.\nTetten 29.\nEmon me emon mi wor wisan ngeni ewe neni are aramasen ewe neni a angei unusen an tufich me ie.\nEmon me emon epwe fori pungun unusen an rait, nge epwe chok tongeni aukuk fofforun pungun an kei rait\nren sokkun annuk mi foruta fan iten an epwe wor ekiekin are sufenin an aramas meinisin rait o pwan fan iten\nan meinisin aramas repwe forachchu pungun wiser ngeni emon me emon pwe epewe wor kinamwe ekis\nmeinisin.\nEmon esap tongeni eaea ekkei rait me pung ren an epwe ngeni popun are annukun United Nations.\nTetten 30.\nEse wor och sokkun kapas non ei Poraus mi mutngeni eu mu, eu mwichen aramas are emon aramas an epwe\nfori och sokkun foffor ren an epwe ataeno ekkei rait me pung mi mak non ei Poraus.",
            "Image": "5f1de3ead135c645b48eac7d727ee325"
        }
    }
}
