{
    "MetaData": {
        "Author": null,
        "Creation_Date": 1581467429,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "f897cf62d7d4ca6df1b890e922ca99f8",
            "Index": 0,
            "Label": "1",
            "Size": [
                595.0,
                842.0
            ],
            "Text": "PORAUSENAPAN AN ARAMAS RAIT\nPOPUN AN MAK EI PORAUS\nPokiten kich mei sinei pwe popunapen pung me kinamwe non fonufan a popuseni ukukun ach miriti\nnonnofengenin an aramas meinisin rait,\nPokiten a fen fis chommong fitikoko ren an akkaemon aramas atai an pwan ekkoch aramas rait nge\nkich mi fen sinei pwe aramasen unusen fonufan mi wesewesen mochen pwe repwe kinamwe non ar kewe\nrait,\nPokiten mi auchea an aramas rait me non annuk an esap wor ariaffou are an esap wor emon epwe\nariaffoua pwan emon,\nPoikiten mi fakkun namot an mu me mu repwe tongofengen,\nPokiten mu meinisin non United Nations ra affata me non nour we Charter usun ar nuku pwe mei\nwor popunapen an aramas meinisin rait, o mi wor namoten an epwe nonnofengen chok an aramas\nmeinisin rait, mwan fengen me fefin, fan iten an epwe wor tipeeu pun epwe wor kinamwe,\nPokiten mu meinisin ra fen en me pon pwe repwe ansi ewe mwichen United Nations ne asinengeni\nunusen fonufan usun angangen are napanapen an aramas rait,\nPokiten mi wesewesen ennetin auchea an aramas repwe wesewesen sinei me miriti ekkei rait,\nIei Popun,\nEWE GENERAL ASSEMBLY\nA Asinengeni Kich\nEI PORAUSENAPAN AN ARAMAS RAIT pwe epwe fis pwe eu anen an aramas meinisin repwe annomu non ar\nekiek iteiten fansoun meinisin, nupwen ar asukun, are nupwen ar angang ekis meinisin non eu\nfonu are no unusen fonufan, pwe emon me emon, fonu me fonu, are mu me mu repwe miriti o repwe\nfori pungun pusin nefiner fengen non ewe United Nations are ar repwe pwan fori pungun ngeni\nekkewe fonu ni nom fan tumunuen United Nations.\nTetten 1.\nEsap wor och mettoch epwe appeti aramas seni fansoun ar uputiu non ar tufich me rait. Ar ekiek\nepwe mecheres o esap pet ren och sakkun mettoch pun ir repwe nonnomfengen non kinamwe o pwipwi\nannim.\nTetten 2.\nEmon me emon epwe eani ekkei rait o epwe pwan uri mecheresin met mi mak non ei PORAUS, esap wor\nakinimumu ren och sakkum mettoch, ren anuen unuchcher are pokiten ir mwan are fefin, esap wor\nnifinifin rer pokiten kapasen fonuer, ar namanam, mefien netiper meinisin, ar newo me pisekir,\ntori fansoun me nenien are uputiu, are ren chok och sakkun napanaper.\nEsap nifinifin ngeni emon aramas pokiten akinikin nefinen mu me mu are fonu me fonu ren och\nsakkun mefien ewe fonu, ren aukukun nemenian are tettenin me nein fonu meinisin non fonufan;\nese nifinifin ika ewe fonu ni uta non mun, mei nom fan nemenien eu mu, are ika ewe fonu ese\ntongeni pusin uta non an nemenem.\nTetten 3.\nEmon me emon aramas mei wor an rait an epwe manaw, tufich me kinamwe.\nTetten 4.\nEsap wor emon epwe angang mwan o esap wor emon epwe tongeni nouni amanaw pwan emon aramas; esap\ntongeni tufich an emon epwe nounmwani emon aramas chon angang ika ese atoou niwinin, o esap\ntongeni tufich an emon epwe amomo are kamo aramas pwe noun amanaw.\nTetten 5.\nEsap wor emon epwe ariaffouu are echchimwa emon, are esap wor emon epwe angei niwinin an\nfofforungaw non ekkoch napanap epwe usun chok napanapen man.\nTetten 6.\nEkis meinisin mei wor an emon aramas rait an epwe wor ekiekin non pungun aototen annuk.\nTetten 7."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "34a223ac0c892de79ba8c4a57bbe4dfa",
            "Index": 1,
            "Label": "2",
            "Size": [
                595.0,
                842.0
            ],
            "Text": "Aramas meinisin mi nonnofengen chok rer annuk, iwe emon me emon epwe wor tumunun fan nurun\nannuk. Meinisin epwe wor tumunur ren an esap wor akinikin ngenir ika emon a atai pungun ei\nPoraus ngenir. Emon mi tongeni tipis ika a fori angangen akinikin nge mi ataeno pungun ei\nannuk.\nTetten 8.\nEmon mi wor an rait an epwe wor chon anisi non kapung fan iten an ekkoch napanap ataeno pungun\nan rait usun mi mumu ngeni non ei annuk.\nTetten 9.\nEsap fakkun wor emon aramas epwe ares, kanupus are katoou (exile) seni fonu ika pwe ese fateoch\npopun.\nTetten 10.\nAramas meinisin repwe chok nonnofengen non an epwe mumu ngeni emon me emon punguochchun are\nwenecharen kapung fansoun kutten pungun an emon rait me pungun wisan o pwan fansoun kutten an\nemon itingeni och tipis.\nTetten 11.\nFansoun an pur kapasen och tipis won emon, mei wor an rait an aramas meinsin repwe mefi pwe ese\nfori ewe tipis tori an epwe pwano me non kapung pwe a wesewesen tipis, nge akkom epwe wor chon\npeni me non ewe kapung.\nEsap wor emon epwe tongeni tipis ren och sakkun foffor ika pwe ese sinei pwe mei ngaw ewe\nfoffor a fori, non annukun eu fonu are fen non annukun unusen fonufan, fansoun a fori ewe\nfoffor. Esap wor och niwinin tipis epwe nap seni ewe sakkun pinasen tipis mei mak non ewe chok\nfansoun a fis eu foffor.\nTetten 12.\nEsap wor emon epwe tongeni atai an emon rait ren metochchun mi momomon, ren an famini, ren\nnenian, are ren porausen noun taropwe o esap pwan wor emon epwe atamwanieno sufenin itochchun\nemon ika ese fateoch popun.\nTetten 13.\nEmon me emon mei wor an rait an epwe mokut fetan are nonnom non kinikinin eu me eu fonu.\nEmon me emon mi wor an rait an epwe pusin tou seni eu fonu are seni pusin fonuan, o mi pwan wor\nan rait an epwe pwan pusin niwinsefaniti fonuan.\nTetten 14.\nEmon me emon mi wor rait an epwe suno won ekkoch fonu pwe epwe tongeni wor an kinamwe seni\nsakkun ariaffoun non fonuan.\nEi rait esap tongeni amanawa emon fansoun an kapung ren och fofforungaw ese nom non pungun eu\nneni (non-political crimes) are esap pwan tongeni amanawa ren sakkun foffor mi u ngeni pungun\nme annukun United Nations.\nTetten 15.\nEmon me emon mei wor an rait an epwe wor fonu (mu) epwe mak i.e.\nEsap wor emon epwe tongeni aweiresi emon seni ewe fonu (mu) a mak non, o esap wor emon epwe\npinei emon ika a mochen siwini fonuan (neni a mak ie).\nTetten 16.\nMwan me fefin, fansoun a tori ierir, mei wor ar rait ar repwe puppunu o fori ar famini, ese\nnifinifin anuen unuchcher, fonuer, are ar namanam. Nonnofengen chok ar rait non ar puppunu\n(fansoun ar puppunu, are pwan fansoun ar mufesen.\nPuppunu epwe fis fansoun chok ruomon ra pusin finata pwe ra fakkun tipeeufengen ar repwe\npuppunu.\nFamini wesewesen popunapen tettenin mwichen aramas o mei wor an eu famini rait an epwe wor\ntumunun meren mwichen aramas pwan meren fonu.\nTetten 17."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "862072ef12b018585e6d4324c2489143",
            "Index": 2,
            "Label": "3",
            "Size": [
                595.0,
                842.0
            ],
            "Text": "Mei wor an emon me emon rait an epwe pusin akkanaemon chok won pisekin are pwan an epwe chngeni\nekkoch won och pisek.\nEsap wor emon epwe pinepin seni pusin pisekin ika esa fateoch popun.\nTetten 18.\nMei wor an emon rait won pusin an ekiek, an mefi me an namanam; mei pachenong non ei rait an\nemon epwe siwini an namanam me an pusin nuku o mei pwan wor an emon pusin rait non an\nakkanaemon are fitifiengen me chienan an epwe pwarata fan mesan aramas are nemonomon usun an\nnukun an namanam ren an asukuna, pomweni, fen ngeni are forachchu pungun an namanam.\nTetten 19.\nMei wor an emon me emon rait an epwe wor an mefi me an kapas. Mei pachenong non ei rait an emon\nepwe kamoch won mefian o esap wor emon epwe ataeno mefian ren an epwe kutta, angei are\nasinefetanei usun an ekiek non sokkun chok an a mochen finata, ese nifinifin aukukun nenian an\ntongeni.\nTetten 20.\nEmon me emon mei wor an rait an epwe fiti sokkun amwicheich mi wor kinamwe me tipeeu non.\nEmon esap tongeni achchimwa emon an epwe fiti eu sokkun mwich (association).\nTetten 21.\nMei wor an emon me emon rait an epwe pusin angang non kefemenin (government) fonuan won inisin\nare an epwe pusin finata chon aweni awan (representative).\nEmon me emon mi wor an rait an epwe nonnongeni sokkun aramas meinisin non an aninnis ngeni\nfonuan.\nMochenin aramas epwe fis pwe popunapen wis non kofemen (government); mefian aramas epwe pwano\nnon fansoun an fis uttut. Uttut epwe fis ren meinisin aramas epwe nonnofengen chok aukukun an\nemon me emon fot (vote). Uttut mi tongeni fis non monomon are non sokkun angangen uttut minne\nepwe nonnofengen chok ren meinisin.\nTetten 22.\nEmon, pokiten i pwan chok emon aramas, mei wor an rait an epwe wor tumunun an tufich o an epwe\nsinei meinisin an rait non pekin anen moni, pekin pwapwa me eorunien eu neni mi namot chapur\nngeni itan me sufenin tori unusen an tufich. Ekkei meinisin epwe pwak me non aototen\ntipeeufengen usun mi namot ngeni utan are tufichin eu fonu.\nTetten 23.\nMei wor an emon me emon rait an epwe angang, an epwe pusin finata sokkun angang a mochen eani,\nan epwe wenechchar me ukukoch napanapen an angang o mei pwan wor an emon me emon rait an epwe\nwor tumunun seni osupwangen an ese wor an angang.\nEmon me emon, ses nifinifin ion, mei wor an rait an epwe angei niwinin aukukun an angang.\nMei wor an emon me emon chon angang rait an epwe wenechchar me ukukoch niwinin ren an epwe\npusin tufich won inisin tori an famini pwe repwe tongeni manaw non tettenin manawen aramas, o\nepwe pwan wor aninnisir, ika mei namot, o epwe tou ngenir non sokkun napanap minne epwe wor ren\nrer kinamwe.\nMei wor an emon me emon rait an epwe forata are choni mwichen chienan chon angang (trade\nunions) pun repwe pusin tumunufenginni mine repwe tufich ren.\nTetten 24.\nEmon me emon aramas mei wor an rait an epwe asoso, o epwe pwan aukuk kunokun angang. Epwe pwan\nwor ekkoch ranin asoson angang nge epwe chok tou ewe niwin.\nTetten 25.\nEmon me emon mi wor an rait an epwe ukukoch tufichin non an nonnom pun epwe wor pochokkun me\nkinamwe ren pusin won inisin tori chon an famini. Epwe wor aner mongo, ufer, imwer me tumunun\nsafei ngenir tori sokkun amcheresin inis mi namot ngenir. Mei wor an emon rait an epwe tumunu\nfansoun an esewor an angang, fansoun an samaw, fansoun an ese chiwen tufich ne pusin tumunu,\nfansoun an mano punuan, fansoun an chinnap o pwal fansoun an ese chiwen tongeni tori pusin an\ntufich."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "c8cd8d20b157fab2e9cfeded8f7f2f9d",
            "Index": 3,
            "Label": "4",
            "Size": [
                595.0,
                842.0
            ],
            "Text": "Inenap me semirit epwe wor tumunur me aninnisir. Semirit meinisin, upun non puppunu are upun\nneroch, repwe uri kinamwen tumun sokkun meinisin.\nTetten 26.\nMei wor an emon emon me emon rait an epwe fiti sukun, esap kamo an sukun non tettenin\nelementary (seni ewin tori awanuan). Emon me emon epwe fakkun wesewesen fiti sukunen\nelementary. Sukunen angang me sukunen kaeo epwe pwan mumungeni meinisin. Sukun tekia epwe suk\nngeni meinisin chon tufich ngeni pokiten ar achocho.\nEpwe fis pwe popunapen sukun an epwe aunusa ngeni emon aramas ukukun an tongeni kutta tufichin\nnein aramas meinisin. Epwe pwan fis pwe popunapen sukun an epwe aiti ngeni emon me emon unusen\nsufenin an aramas rait me popunapen pung. Sukun epwe awora mirit, tipen mwan me pwipwioch\nnefinen mu me mu, nefinen sokkun me sokkun aramas are nefinen namanam me namanam. Sukun epwe\naiti aramas ar repwe anapano angangen United Nations pun epwe wor kinamwe non fanufan.\nInenap me semenap mei wor ar rait ar repwe finata sokkun sukun nour semirit repwe fiti.\nTetten 27.\nMei wor an emon me emon rait an epwe fori napanapen eorunien chon eu neni, an epwe kinamwe ne\nfori sokkun angang mi weswesen angoch non, o an epwe pwan aninnis non are uri tufichin namoten\nfeffeitan sokkun angang meinisin.\nEmo me emon mi wor an rait an epwe nom fan tumunun are uri namoten och pisek mi fisifota seni\noch sokkun angang a pusin forata won inisin.\nTetten 28.\nEmon me emon epwe kinamwe non tumunun me punguochchun tettenin an aramas rait are pung usun mi\nmak non ei Poraus.\nTetten 29.\nEmon me emon mi wor wisan ngeni ewe neni are aramasen ewe neni a angei unusen an tufich me ie.\nEmon me emon epwe fori pungun unusen an rait, nge epwe chok tongeni aukuk fofforun pungun an\nkei rait ren sokkun annuk mi foruta fan iten an epwe wor ekiekin are sufenin an aramas meinisin\nrait o pwan fan iten an meinisin aramas repwe forachchu pungun wiser ngeni emon me emon pwe\nepewe wor kinamwe ekis meinisin.\nEmon esap tongeni eaea ekkei rait me pung ren an epwe ngeni popun are annukun United Nations.\nTetten 30.\nEse wor och sokkun kapas non ei Poraus mi mutngeni eu mu, eu mwichen aramas are emon aramas an\nepwe fori och sokkun foffor ren an epwe ataeno ekkei rait me pung mi mak non ei Poraus."
        }
    }
}
