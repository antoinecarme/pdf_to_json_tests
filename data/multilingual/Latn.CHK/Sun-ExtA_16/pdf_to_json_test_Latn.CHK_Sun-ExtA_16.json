{
    "MetaData": {
        "Author": null,
        "Creation_Date": 1581467542,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "9d685ff03778c3c307653f0e1a14f2bf",
            "Index": 0,
            "Label": "1",
            "Size": [
                595.0,
                842.0
            ],
            "Text": "PORAUSENAPAN AN ARAMAS RAIT\nPOPUN AN MAK EI PORAUS\nPokiten kich mei sinei pwe popunapen pung me kinamwe non fonufan a popuseni ukukun ach\nmiriti nonnofengenin an aramas meinisin rait,\nPokiten a fen fis chommong fitikoko ren an akkaemon aramas atai an pwan ekkoch aramas\nrait nge kich mi fen sinei pwe aramasen unusen fonufan mi wesewesen mochen pwe repwe\nkinamwe non ar kewe rait,\nPokiten mi auchea an aramas rait me non annuk an esap wor ariaffou are an esap wor emon\nepwe ariaffoua pwan emon,\nPoikiten mi fakkun namot an mu me mu repwe tongofengen,\nPokiten mu meinisin non United Nations ra affata me non nour we Charter usun ar nuku\npwe mei wor popunapen an aramas meinisin rait, o mi wor namoten an epwe nonnofengen\nchok an aramas meinisin rait, mwan fengen me fefin, fan iten an epwe wor tipeeu pun\nepwe wor kinamwe,\nPokiten mu meinisin ra fen en me pon pwe repwe ansi ewe mwichen United Nations ne\nasinengeni unusen fonufan usun angangen are napanapen an aramas rait,\nPokiten mi wesewesen ennetin auchea an aramas repwe wesewesen sinei me miriti ekkei\nrait,\nIei Popun,\nEWE GENERAL ASSEMBLY\nA Asinengeni Kich\nEI PORAUSENAPAN AN ARAMAS RAIT pwe epwe fis pwe eu anen an aramas meinisin repwe annomu\nnon ar ekiek iteiten fansoun meinisin, nupwen ar asukun, are nupwen ar angang ekis\nmeinisin non eu fonu are no unusen fonufan, pwe emon me emon, fonu me fonu, are mu me\nmu repwe miriti o repwe fori pungun pusin nefiner fengen non ewe United Nations are ar\nrepwe pwan fori pungun ngeni ekkewe fonu ni nom fan tumunuen United Nations.\nTetten 1.\nEsap wor och mettoch epwe appeti aramas seni fansoun ar uputiu non ar tufich me rait.\nAr ekiek epwe mecheres o esap pet ren och sakkun mettoch pun ir repwe nonnomfengen non\nkinamwe o pwipwi annim.\nTetten 2.\nEmon me emon epwe eani ekkei rait o epwe pwan uri mecheresin met mi mak non ei PORAUS,\nesap wor akinimumu ren och sakkum mettoch, ren anuen unuchcher are pokiten ir mwan are\nfefin, esap wor nifinifin rer pokiten kapasen fonuer, ar namanam, mefien netiper\nmeinisin, ar newo me pisekir, tori fansoun me nenien are uputiu, are ren chok och\nsakkun napanaper.\nEsap nifinifin ngeni emon aramas pokiten akinikin nefinen mu me mu are fonu me fonu ren\noch sakkun mefien ewe fonu, ren aukukun nemenian are tettenin me nein fonu meinisin non\nfonufan; ese nifinifin ika ewe fonu ni uta non mun, mei nom fan nemenien eu mu, are ika"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "94f17ac292f2d7e46a7a598b632b173f",
            "Index": 1,
            "Label": "2",
            "Size": [
                595.0,
                842.0
            ],
            "Text": "ewe fonu ese tongeni pusin uta non an nemenem.\nTetten 3.\nEmon me emon aramas mei wor an rait an epwe manaw, tufich me kinamwe.\nTetten 4.\nEsap wor emon epwe angang mwan o esap wor emon epwe tongeni nouni amanaw pwan emon\naramas; esap tongeni tufich an emon epwe nounmwani emon aramas chon angang ika ese\natoou niwinin, o esap tongeni tufich an emon epwe amomo are kamo aramas pwe noun\namanaw.\nTetten 5.\nEsap wor emon epwe ariaffouu are echchimwa emon, are esap wor emon epwe angei niwinin\nan fofforungaw non ekkoch napanap epwe usun chok napanapen man.\nTetten 6.\nEkis meinisin mei wor an emon aramas rait an epwe wor ekiekin non pungun aototen annuk.\nTetten 7.\nAramas meinisin mi nonnofengen chok rer annuk, iwe emon me emon epwe wor tumunun fan\nnurun annuk. Meinisin epwe wor tumunur ren an esap wor akinikin ngenir ika emon a atai\npungun ei Poraus ngenir. Emon mi tongeni tipis ika a fori angangen akinikin nge mi\nataeno pungun ei annuk.\nTetten 8.\nEmon mi wor an rait an epwe wor chon anisi non kapung fan iten an ekkoch napanap ataeno\npungun an rait usun mi mumu ngeni non ei annuk.\nTetten 9.\nEsap fakkun wor emon aramas epwe ares, kanupus are katoou (exile) seni fonu ika pwe ese\nfateoch popun.\nTetten 10.\nAramas meinisin repwe chok nonnofengen non an epwe mumu ngeni emon me emon punguochchun\nare wenecharen kapung fansoun kutten pungun an emon rait me pungun wisan o pwan fansoun\nkutten an emon itingeni och tipis.\nTetten 11.\nFansoun an pur kapasen och tipis won emon, mei wor an rait an aramas meinsin repwe mefi\npwe ese fori ewe tipis tori an epwe pwano me non kapung pwe a wesewesen tipis, nge\nakkom epwe wor chon peni me non ewe kapung.\nEsap wor emon epwe tongeni tipis ren och sakkun foffor ika pwe ese sinei pwe mei ngaw\newe foffor a fori, non annukun eu fonu are fen non annukun unusen fonufan, fansoun a\nfori ewe foffor. Esap wor och niwinin tipis epwe nap seni ewe sakkun pinasen tipis mei\nmak non ewe chok fansoun a fis eu foffor.\nTetten 12."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d2cafcac3a1a496c5125e9fbcfe629ba",
            "Index": 2,
            "Label": "3",
            "Size": [
                595.0,
                842.0
            ],
            "Text": "Esap wor emon epwe tongeni atai an emon rait ren metochchun mi momomon, ren an famini,\nren nenian, are ren porausen noun taropwe o esap pwan wor emon epwe atamwanieno sufenin\nitochchun emon ika ese fateoch popun.\nTetten 13.\nEmon me emon mei wor an rait an epwe mokut fetan are nonnom non kinikinin eu me eu\nfonu.\nEmon me emon mi wor an rait an epwe pusin tou seni eu fonu are seni pusin fonuan, o mi\npwan wor an rait an epwe pwan pusin niwinsefaniti fonuan.\nTetten 14.\nEmon me emon mi wor rait an epwe suno won ekkoch fonu pwe epwe tongeni wor an kinamwe\nseni sakkun ariaffoun non fonuan.\nEi rait esap tongeni amanawa emon fansoun an kapung ren och fofforungaw ese nom non\npungun eu neni (non-political crimes) are esap pwan tongeni amanawa ren sakkun foffor\nmi u ngeni pungun me annukun United Nations.\nTetten 15.\nEmon me emon mei wor an rait an epwe wor fonu (mu) epwe mak i.e.\nEsap wor emon epwe tongeni aweiresi emon seni ewe fonu (mu) a mak non, o esap wor emon\nepwe pinei emon ika a mochen siwini fonuan (neni a mak ie).\nTetten 16.\nMwan me fefin, fansoun a tori ierir, mei wor ar rait ar repwe puppunu o fori ar famini,\nese nifinifin anuen unuchcher, fonuer, are ar namanam. Nonnofengen chok ar rait non ar\npuppunu (fansoun ar puppunu, are pwan fansoun ar mufesen.\nPuppunu epwe fis fansoun chok ruomon ra pusin finata pwe ra fakkun tipeeufengen ar\nrepwe puppunu.\nFamini wesewesen popunapen tettenin mwichen aramas o mei wor an eu famini rait an epwe\nwor tumunun meren mwichen aramas pwan meren fonu.\nTetten 17.\nMei wor an emon me emon rait an epwe pusin akkanaemon chok won pisekin are pwan an epwe\nchngeni ekkoch won och pisek.\nEsap wor emon epwe pinepin seni pusin pisekin ika esa fateoch popun.\nTetten 18.\nMei wor an emon rait won pusin an ekiek, an mefi me an namanam; mei pachenong non ei\nrait an emon epwe siwini an namanam me an pusin nuku o mei pwan wor an emon pusin rait\nnon an akkanaemon are fitifiengen me chienan an epwe pwarata fan mesan aramas are\nnemonomon usun an nukun an namanam ren an asukuna, pomweni, fen ngeni are forachchu\npungun an namanam.\nTetten 19."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "e9c0e07d55c8a8b5703ec12008d13291",
            "Index": 3,
            "Label": "4",
            "Size": [
                595.0,
                842.0
            ],
            "Text": "Mei wor an emon me emon rait an epwe wor an mefi me an kapas. Mei pachenong non ei rait\nan emon epwe kamoch won mefian o esap wor emon epwe ataeno mefian ren an epwe kutta,\nangei are asinefetanei usun an ekiek non sokkun chok an a mochen finata, ese nifinifin\naukukun nenian an tongeni.\nTetten 20.\nEmon me emon mei wor an rait an epwe fiti sokkun amwicheich mi wor kinamwe me tipeeu\nnon.\nEmon esap tongeni achchimwa emon an epwe fiti eu sokkun mwich (association).\nTetten 21.\nMei wor an emon me emon rait an epwe pusin angang non kefemenin (government) fonuan won\ninisin are an epwe pusin finata chon aweni awan (representative).\nEmon me emon mi wor an rait an epwe nonnongeni sokkun aramas meinisin non an aninnis\nngeni fonuan.\nMochenin aramas epwe fis pwe popunapen wis non kofemen (government); mefian aramas epwe\npwano non fansoun an fis uttut. Uttut epwe fis ren meinisin aramas epwe nonnofengen\nchok aukukun an emon me emon fot (vote). Uttut mi tongeni fis non monomon are non\nsokkun angangen uttut minne epwe nonnofengen chok ren meinisin.\nTetten 22.\nEmon, pokiten i pwan chok emon aramas, mei wor an rait an epwe wor tumunun an tufich o\nan epwe sinei meinisin an rait non pekin anen moni, pekin pwapwa me eorunien eu neni mi\nnamot chapur ngeni itan me sufenin tori unusen an tufich. Ekkei meinisin epwe pwak me\nnon aototen tipeeufengen usun mi namot ngeni utan are tufichin eu fonu.\nTetten 23.\nMei wor an emon me emon rait an epwe angang, an epwe pusin finata sokkun angang a\nmochen eani, an epwe wenechchar me ukukoch napanapen an angang o mei pwan wor an emon\nme emon rait an epwe wor tumunun seni osupwangen an ese wor an angang.\nEmon me emon, ses nifinifin ion, mei wor an rait an epwe angei niwinin aukukun an\nangang.\nMei wor an emon me emon chon angang rait an epwe wenechchar me ukukoch niwinin ren an\nepwe pusin tufich won inisin tori an famini pwe repwe tongeni manaw non tettenin\nmanawen aramas, o epwe pwan wor aninnisir, ika mei namot, o epwe tou ngenir non sokkun\nnapanap minne epwe wor ren rer kinamwe.\nMei wor an emon me emon rait an epwe forata are choni mwichen chienan chon angang\n(trade unions) pun repwe pusin tumunufenginni mine repwe tufich ren.\nTetten 24.\nEmon me emon aramas mei wor an rait an epwe asoso, o epwe pwan aukuk kunokun angang.\nEpwe pwan wor ekkoch ranin asoson angang nge epwe chok tou ewe niwin.\nTetten 25.\nEmon me emon mi wor an rait an epwe ukukoch tufichin non an nonnom pun epwe wor"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "b8f93c9385c3454dfa07b638bd488112",
            "Index": 4,
            "Label": "5",
            "Size": [
                595.0,
                842.0
            ],
            "Text": "pochokkun me kinamwe ren pusin won inisin tori chon an famini. Epwe wor aner mongo,\nufer, imwer me tumunun safei ngenir tori sokkun amcheresin inis mi namot ngenir. Mei\nwor an emon rait an epwe tumunu fansoun an esewor an angang, fansoun an samaw, fansoun\nan ese chiwen tufich ne pusin tumunu, fansoun an mano punuan, fansoun an chinnap o pwal\nfansoun an ese chiwen tongeni tori pusin an tufich.\nInenap me semirit epwe wor tumunur me aninnisir. Semirit meinisin, upun non puppunu are\nupun neroch, repwe uri kinamwen tumun sokkun meinisin.\nTetten 26.\nMei wor an emon emon me emon rait an epwe fiti sukun, esap kamo an sukun non tettenin\nelementary (seni ewin tori awanuan). Emon me emon epwe fakkun wesewesen fiti sukunen\nelementary. Sukunen angang me sukunen kaeo epwe pwan mumungeni meinisin. Sukun tekia\nepwe suk ngeni meinisin chon tufich ngeni pokiten ar achocho.\nEpwe fis pwe popunapen sukun an epwe aunusa ngeni emon aramas ukukun an tongeni kutta\ntufichin nein aramas meinisin. Epwe pwan fis pwe popunapen sukun an epwe aiti ngeni\nemon me emon unusen sufenin an aramas rait me popunapen pung. Sukun epwe awora mirit,\ntipen mwan me pwipwioch nefinen mu me mu, nefinen sokkun me sokkun aramas are nefinen\nnamanam me namanam. Sukun epwe aiti aramas ar repwe anapano angangen United Nations pun\nepwe wor kinamwe non fanufan.\nInenap me semenap mei wor ar rait ar repwe finata sokkun sukun nour semirit repwe fiti.\nTetten 27.\nMei wor an emon me emon rait an epwe fori napanapen eorunien chon eu neni, an epwe\nkinamwe ne fori sokkun angang mi weswesen angoch non, o an epwe pwan aninnis non are\nuri tufichin namoten feffeitan sokkun angang meinisin.\nEmo me emon mi wor an rait an epwe nom fan tumunun are uri namoten och pisek mi\nfisifota seni och sokkun angang a pusin forata won inisin.\nTetten 28.\nEmon me emon epwe kinamwe non tumunun me punguochchun tettenin an aramas rait are pung\nusun mi mak non ei Poraus.\nTetten 29.\nEmon me emon mi wor wisan ngeni ewe neni are aramasen ewe neni a angei unusen an tufich\nme ie.\nEmon me emon epwe fori pungun unusen an rait, nge epwe chok tongeni aukuk fofforun\npungun an kei rait ren sokkun annuk mi foruta fan iten an epwe wor ekiekin are sufenin\nan aramas meinisin rait o pwan fan iten an meinisin aramas repwe forachchu pungun wiser\nngeni emon me emon pwe epewe wor kinamwe ekis meinisin.\nEmon esap tongeni eaea ekkei rait me pung ren an epwe ngeni popun are annukun United\nNations.\nTetten 30.\nEse wor och sokkun kapas non ei Poraus mi mutngeni eu mu, eu mwichen aramas are emon\naramas an epwe fori och sokkun foffor ren an epwe ataeno ekkei rait me pung mi mak non"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c38aa4a6d7bf47ee6035f7b4154d0ac9",
            "Index": 5,
            "Label": "6",
            "Size": [
                595.0,
                842.0
            ],
            "Text": "ei Poraus."
        }
    }
}
