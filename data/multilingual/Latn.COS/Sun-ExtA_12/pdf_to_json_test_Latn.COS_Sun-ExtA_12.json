{
    "MetaData": {
        "Author": null,
        "Creation_Date": 1581467684,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "a5542ea14c5a95c35f8c2f45e4c64c39",
            "Index": 0,
            "Label": "1",
            "Size": [
                595.0,
                842.0
            ],
            "Text": "DICHJARAZIONI UNIVIRSALI DI I DIRITTI DI L’OMU\nIntroitu\nCunsidarendu ch’ellu ci voli à ricunnoscia a dignità propria di tutti i membri di a famiglia umana è i so diritti\npari ed inalienabili par ch’elli sianu fundati a libertà, a ghjustizia è a paci ind’u mondu,\nCunsidarendu chì, ùn cunniscendu o sprizzendu i diritti di l’omu, si hè ghjuntu à atti barbari chì a cuscenza\numana ni hè rivultata, è ch’ella hè stata chjamata a spiranza più alta di l’omu quilla di fà nascia un mondu\nduva elli saranu libari l’omi di parlà è di creda, libarati da u tarrori è da e miseria,\nCunsidarendu ch’ella hè una primura maiò ch’elli sianu prutetti i diritti di l’omu da un guvernu di dirittu, da\nch’ellu ùn sia custrettu l’omu, ghjuntu à i punti stremi, à rivultà si contru à a tirannia è l’upprissioni,\nCunsidarendu ch’ella hè una primura maiò di fà ch’elli si sviloppinu i leii amichevuli trà i nazioni,\nCunsidarendu ch’elli anu dittu in lu so Statutu i populi di i Nazioni Uniti ch’elli credinu in li diritti\nfundamintali di l’omu, in la dignità è u valori di a parsona umana, in la parità di i diritti di l’omi è di i\ndonni, è ch’elli anu dittu d’essa dicisi à sviluppà u prugressu suciali è à fà nascia un modu di campà più bonu\nind’una libertà più maiò,\nCunsidarendu ch’elli anu prumissu i Stati Membri di fà, cù l’aiutu di l’Urganisazioni di i Nazioni Uniti,\nch’elli sianu rispittati da veru in lu mondu sanu i diritti di l’omu è i libertà fundamintali,\nCunsidarendu chì par rializà isssa prumessa, hè di primura d’avè una idea cumuna d’issi diritti è libertà,\nSta Dichjarazioni Univirsali di i Diritti di l’Omu\ncum’è fini cumunu da ricircà da tutti i populi è tutti i nazioni, par ch’elli provinu tutti l’individui è tutti\nl’urganisazioni di a sucità, cù u insignamentu è l’educazioni, à sviluppà u rispettu d’issi diritti, è,\npigliendu à pocu à pocu i misuri naziunali è internaziunali, à impona ni ignalocu a ricunniscenza è a prattica\nvera, sia ind’è i populi di i Stati membri stesi, sia ind’è quilli di i tarritorii ad elli cunfidati.\nArticulu Prima\nNascinu tutti l’omi libari è pari di dignità è di diritti. Pussedinu a raghjoni è a cuscenza è li tocca ad\nagiscia trà elli di modu fraternu.\nArticulu 2\nDi tutti i diritti è i libertà scritti in issa dichjarazioni, si ni pò ghjuvà ugnunu, senza sfarenza varuna di\nrazza, di culori, di sessu, di lingua, di rilighjoni, d’upinioni, pulitica o altra ch’ella sia, d’urighjini\nnaziunali o suciali, di ricchezza, di nascita o di qualunqua altra situazioni.\nMancu si farà nisuna sfarenza partendu da u statutu puliticu, ghjuridicu o internaziunali di u paesi o u\ntarritoriu duva ella campa a parsona, ch’ellu sia indipindenti issu paesi o tarritoriu, o puri cunfidatu ad una\nantra nazioni, privu d’autunumia o cù un puteri limitatu in calchì modu.\nArticulu 3\nHà dirittu ogni persona à a vita, à a libertà è à a sicurezza.\nArticulu 4\nIn la schiavitù o in la sirvitù ùn sarà tinutu nimu; sò pruibiti a schiavitù è u cumerciu di i schiavi in\nqualunqua forma.\nArticulu 5\nUn’ sarà turmintatu nimu, nè sottumissu à castichi o azzioni crudeli, inumani o vili.\nArticulu 6\nA so parsunalità ghjuridica, ugnunu hà dirittu à fà la ricunnoscia ignalocu.\nArticulu 7\nPà a leggi tutti sò pari, è tutti anu dirittu à essa prutetti da ella senza sfarenza varuna. Anu dirittu tutti à\nuna prutizzioni para contru à qualunqua discriminazioni chì ùn rispittaria issa dichjarazioni è contru à qualunqua\nchjama à fà una discriminazioni simula.\nArticulu 8\nHà dirittu ogni parsona à chjamà ni di modu effettivu à i tribunali naziunali cumpitenti contru à l’atti chì ùn\nrispittarianu i diritti fundamintali ch’elli li ricunnoscinu a custituzioni o a leggi.\nArticulu 9\nUn’ pò essa nimu arristatu, incarciaratu o esiliatu di modu tirannicu.\nArticulu 10"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "7322a39d4e348bfa05356d7b0cc8bf43",
            "Index": 1,
            "Label": "2",
            "Size": [
                595.0,
                842.0
            ],
            "Text": "Hà dirittu ogni parsona, di modu paru, ch’ella sia intesa a so causa di modu ghjustu è publicu da un tribunali\nindipindenti ed imparziali, chì dicidarà, sia di i so diritti è oblighi, sia di a rialità di l’accusa pinali\nfatta contru ad ella.\nArticulu 11\nOgni parsona incausata par un dilittu si cunsidareghja ch’ella hè nucenti fin ch’ella ùn hè stata purtata a\nprova ch’ella hè culpevuli, sicondu a leggi è ind’un prucessu publicu, duva ella avarà avutu tutti i guaranzii\nchì ci voli par difenda si.\nUn’ sara cundannatu nimu par azzioni o umissioni chì, quand’elli si sò fatti, ùn eranu un dilittu sicondu u\ndirittu naziunali o internaziunali. Un’ si darà mancu un casticu più maiò cà quillu chì era privistu quandu ellu\nhè statu fattu un dilittu.\nArticulu 12\nUn’ si pudarà intarvena di modu tirannicu in la vita parsunali di nimu, nè in la so famiglia, nè in casa soia, nè\nin li so lettari, nè contru à u so unori o a so nomina. Hà dirittu ogni parsona à essa prutetta da a leggi contru\nà intarvinzioni o colpi simuli.\nArticulu 13\nPò ogni parsona viaghjà di modu libaru è sceglia duva ella voli campà indrentu à unu Statu.\nPò ogni parsona lascià ogni paesi, puru u soiu, è vultà in lu so paesi.\nArticulu 14\nS’ella hè parsiguitata, ogni parsona hà u dirittu di dumandà l’asigliu è di riceva lu in l’altri paesi.\nUn’ si pò dumandà issu dirittu s’ella hè ricircata par via di un dilittu di dirittu cumunu, o di una azzioni chì\nandaria contru à i fini è i principii di i Nazioni Uniti.\nArticulu 15\nUgnunu hà dirittu à una naziunalità.\nDi a so naziunalità ùn ni pò essa privu nimu, nè mancu di u dirittu di cambià ni.\nArticulu 16\nA’ parta si da l’età d’avè i figlioli, anu u dirittu l’omu è a donna, senza varuna limitazioni par ciò chì\ntocca à a razza, a naziunalità o a rilighjoni, di marità si è di custituì una famiglia. Sò pari i so diritti in lu\nmatrimoniu, fin ch’ellu dura è s’ellu si scioglii.\nUn’ pò essa dicisu u matrimoniu cà cù l’accunsentu libaru è pienu di i sposi.\nA famiglia hè l’elementu naturali è fundamintali di a sucità è à a sucità è à u Statu li tocca à pruteghja la.\nArticulu 17\nHà dirittu à a prupiità ogni parsona, da sola o in cumunità.\nDi a so prupiità ùn ni pò essa privu nimu di modu tirannicu.\nArticulu 18\nHà dirittu ogni parsona à a libertà di pinsamentu, di cuscenza è di rilighjoni; vali à dì ch’ella hè libara di\ncambià a so rilighjoni o i so idei, sola o in cumunità, di modu sia publicu sia privatu, cù u insignamentu, i\nprattichi, u cultu o i riti.\nArticulu 19\nHà dirittu ogni individuu à a libertà d’upinioni è di sprissioni; vali à dì ch’ellu ùn devi essa turmintatu pà i\nso upinioni è ch’ellu pò circà, riceva è sparghja, senza primura di i fruntieri, i infurmazioni è l’idei cù\ntutti i modi di sprissioni.\nArticulu 20\nOgni parsona hà dirittu à a libertà di riunioni è d’associu pacificu.\nUn associu nimu pò essa custrettu à divintà ni membru.\nArticulu 21\nHà dirittu ogni parsona à participà à a dirizzioni di l’affari publichi di u so paesi, sia da par ella, sia cù i\nso riprisintanti scelti di modu libaru.\nHà dirittu ogni parsona à ghjugna, in cundizioni pari cù l’altri à i funzioni publichi di u so paesi.\nDa a vulintà di u populu nasci l’auturità di i puteri publichi; issa vulintà ci voli ch’ella si sprimi in"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "61de5b3b34b6a147d6a38d7e3475100d",
            "Index": 2,
            "Label": "3",
            "Size": [
                595.0,
                842.0
            ],
            "Text": "alizzioni unesti chì si devinu fà à tempi pricisi, chì tutti ci devinu vutà di modu paru, cù u votu sicretu o di\nqualunqua altru modu simuli chì assicuressi a libertà di u votu.\nArticulu 22\nHà dirittu à a sicurità suciali ogni parsona, cum’è membru di a sucità; hè ghjusta ch’ella possi rializà i so\ndiritti ecunomichi, suciali è culturali nicissarii à a so dignità è à u sviloppu libaru di a so parsunalità, cù u\nsforzu naziunali è a cuuparazioni internaziunali, sicondu l’urganisazioni è i mezi d’ogni paesi.\nArticulu 23\nHà dirittu ogni parsona à u so travagliu, à sceglia lu di modu libaru, à fà lu in cundizioni ghjusti è curretti, è\nà essa prutetta contru à a disuccupazioni.\nAnu dirittu tutti, senza sfarenza varuna, à listessa paca par listessu travagliu.\nA’ chì travaglia li ci voli un pacamentu ghjustu è currettu da ch’ellu possi campà cù a so famiglia cum’ellu si\ndevi pà a dignità cumuna, cù l’aiutu, s’ellu l’accorri, d’ogni mezu di prutizzioni suciali.\nHà dirittu ogni parsona à custituì cù l’altri i sindicati, à scriva si ind’i sindicati par difenda i so\nintaressi.\nArticulu 24\nHà dirittu ogni parsona à u riposu è à u tempu libaru, vali à dì ch’ellu ùn devi essa troppu u so tempu di\ntravagliu, è ch’ella devi avè i vacanzi à tempi fissi.\nArticulu 25\nHà dirittu ogni parsona à un livellu di vita chì bastessi par prucurà ad ellu stessu è à a so famiglia a saluta è\nu benistà, pà u più pà u mangnà, a vistitura, l’alloghju, i curi midicali è i sirvizii suciali nicissarii; hà\ndirittu à a sicurità s’ella ùn hà travagliu, s’ella hè malata, inferma, veduva o anziana o in l’altri casi\nch’ella pò perda i so mezi di campà par raghjoni ch’ella ùn ci hè par nulla.\nA’i mammi è à i zitelli li ci voli un aiutu è una assistenza particulari. I zitelli, nati in lu matrimoniu o for\ndi matrimoniu, ricevinu listessa prutizzioni suciali.\nArticulu 26\nOgni parsona hà dirittu à l’educazioni. Devi essa di gratisi l’educazioni, almenu par ciò chì tocca à un\ninsignamentu elementari è fundamintali. U insignamentu elementari hè ublicatu. U insignamentu tecnicu è\nprufissiunali ci voli à giniralizà lu; à l’alti studii ci devinu pudè ghjugna tutti à paru, sicondu u meritu.\nU fini di l’educazioni devi essa ch’ella si spanni a parsunalità umana da veru è ch’ellu piglii forza u\nrispettu di i diritti di l’omu è di i libertà fundamintali. Devi fà ch’elli si capischinu, ch’elli s’accettinu\nè ch’elli sianu amichi tutti i nazioni è tutti i gruppi raziali o rilighjosi, ch’elli si sviloppinu l’attività\ndi i Nazioni Uniti par mantena a paci.\nA’i parenti tocca prima à sceglia a forma d’educazioni da dà à i figlioli.\nArticulu 27\nOgni parsona hà dirittu à participà di modu libaru à a vita culturali di a cumunità, à goda si l’arti è à\nparticipà à u prugressu scentificu è à l’avantaghji ch’ellu porta.\nUgnunu hà u dirittu ch’elli sianu prutetti i intaressi murali è matiriali chì nascinu da ogni pruduzzioni\nscentifica, literaria o artistica ch’ellu ni hè ellu l’autori.\nArticulu 28\nOgni parsona hà dirittu ch’ellu regni, in la sucità è trà i Stati, un ordini chì dessi tuttu u so pesu à i\ndiritti è libertà ch’ella sprimi issa dichjarazioni.\nArticulu 29\nHà i duveri l’individuu ver di a so cumunità chì in ella sola si pò fà u sviloppu libaru è pienu di a so\nparsunalità.\nEsercitendu i so diritti è gudendu i so libertà, ùn hè sottumissu ugnunu cà à i limitazioni da a leggi stabiliti,\nsolu da assicurà ch’elli sianu ricunnisciuti è rispittati i diritti è i libertà di l’altri, è di dà sudesfu à i\ndumandi ghjusti di a murali, di l’ordini publicu è di u binistà di tutti ind’una sucità dimucratica.\nIssi diritti è issi libertà in nisun casu si pudaranu utilizà contru à i fini è i principii di i Nazioni Uniti.\nArticulu 30\nNisuna dispusizioni d’issa dichjarazioni pò essa capita cum’è s’ella dessi ad unu Statu, ad un gruppu o ad u\nindividuu un dirittu qualunqua d’avè una attività o d’agiscia cù u scopu di fà spariscia i diritti è i libertà\nchì ci si trovanu scritti."
        }
    }
}
