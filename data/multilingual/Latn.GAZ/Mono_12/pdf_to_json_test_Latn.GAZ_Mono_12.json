{
    "MetaData": {
        "Author": null,
        "Creation_Date": 1581468074,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "a5fbf8aa335b71aceed60849f8530e8e",
            "Index": 0,
            "Label": "1",
            "Size": [
                595.0,
                842.0
            ],
            "Text": "Labsii Walii-gala Mirgoota Namummaa\nMurtoo Wal-ga'ii Walii-gala kan Dhaabbata Waldaa Mootummootaatiin qabxii 217 A (iii) jalatti\nMudde baatii 10 bara 1948 itti Akka Murteeffamee, Ragga'ee Labsametti.\nSEENSA\nUlfinni fi wal-qixxummaan ilmoo namaa kan uummattoota hundaa akka ifatti kabajamu gochuun\nbu'ura bilisummaa, haqaa fi nageenya addunyaa waan ta'eef;\nMirga namummaa irra ijjechuun yookaan tuffachuun yeroo hunda jeequmsa badiisa fidu uumee\nuummata kan dheekamsiisu waan ta'eef, akkasumas addunyaa haaraa kan uummanni ishee wal-\nqixxummaadhaan, bilisummaa yaadaa fi amantii argatanii, yaaddoo fi dhaba irraa birmaduu ta'anii\ngammachuudhaan akka jiraatan gochuun hawwii fi fedha uummattoota addunyaa waan ta'eef;\nUummanni bulchiisa rooroo fi cunqursaa ofirra kuffisuuf humnaan akka hinfayyadamnetti yoo\nbarbaachise, mirgooti namummaa seeraan akka eegamu gochuun barbaachisaa waan ta'eef;\nBiyyoota gidduutti walitti-dhufeenyi michumaa fi wal-jaalalaa akka dagaagu gochuun barbaachisaa\nwaan ta'eef;\nMiseensoti Waldaa Mootummoota hundi chartarii waldichaa keessatti mirga namummaa irratti,\nulfina namaa irratti akkasumas wal-qixxummaa namoota hundaa (dhiiras ta'ee dubartii) irratti\namantee qaban kan ibsan waan ta'eef;\nAkkasumas guddina hawaasummaa fi wayyaawuu sadarkaa jireenyaa fiduuf kan murannoodhaan hojjetan\nwaan ta'eef;\nMiseensoti Waldaa Mootummootaa marti, Dhaabbata Waldaa Mootummootaa wajjin wal-ta'uudhaan\nkabajaan walii-galaa kan mirga namummaa fi kan bilisummaa hundaa akka eegamuuf waadaa waan\nseenaniif;\nMirgootaa fi bilisummaa kana akka gaariitti hubatanii beekuun waadaa kana hojii irra oolchuuf\nguddisee kan gargaaru waan ta'eef;\nKanaafuu\nWal-ga'iin Walii-gala Waldaa Mootummootaa:\nLabsii Waliigala Mirgoota Namummaa kan uummattoonni fi biyyooti hundi walii-galteedhaan kabajan\nlabsuudhaan, tokkoon- tokkoon uummataa fi qaamoti hawaasaa marti labsii kana hubatanii yeroo\nhunda akka kabajan, labsii kana barsiisuudhaan mirgootii fi bilisummaan hundi akka kabajaman\nakka carraaqan, karaa tarkaanfii sadarkaa biyyaa fi addunyaatti fudhatamaniinis mirgootii fi\nbilisummaan kun akka kabajaman akka godhan, kunis immoo uummattootaa fi miseensota Waldaa\nMootummootaa giduutti akka hubatamu akka godhan jecha, labsii kana labseera.\nQabxii 1\nNamooti hundinuu birmaduu ta'anii mirgaa fi ulfinaanis wal-qixxee ta'anii dhalatan. Sammuu fi\nqalbii ittiin yaadan waan uumamaan kennameef, hafuura obbolummaatiin walii-wajjin jiraachuu\nqabu.\nQabxii 2\nNamni kamiyyuu mirgootaa fi birmadummaa labsii kana keessatti ibsaman, garaagarummaa sanyii,\nbifaa, saalaa (dhiiraa fi dubartummaa), qooqaa, amantii, ejjennaa siyaasaa, sablammummaa,\nhawaasummaa, qabeenyaa, dhalootaa fi waan biraatiin utuu addaan hin ba'in, ni argata.\nKana malees immoo, garaagarummaan kamiyyuu karaa siyaasaa, karaa biyyummaa, karaa wal-caalmaa\nsadarkaa bulchiisa biyyaa fi karaa adda-addaa hin godhamu.\nQabxii 3\nNamni kamiyyuu mirga jiraachuu, birmadummaa argachuu fi mirga qaamni isaa eegamuu ni qaba.\nQabxii 4\nNamni homtuu garbummaa jalatti hin bulu, garbummaa fi daldalli garbaa bifa kamiin iyyuu dhorkaa\ndha.\nQabxii 5\nNamni kamiyyuu reebichii fi gidiraan hammeenyaa yookaan immoo wanti ulfina namummaa isaa\nhanqisu yookaan kan hammeenyaan adabsiisu irra hin ga'u."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "59a48acc39d2f6153c11fb78ba9a29ce",
            "Index": 1,
            "Label": "2",
            "Size": [
                595.0,
                842.0
            ],
            "Text": "Qabxii 6\nNamni kamiyyuu akka namummaa isaatti seera duratti beekame kabajaa argachuu qaba.\nQabxii 7\nNamoonni hundi seera fuula duratti wal-qixxee ilaalamanii, garaagarummaa tokko malee, eegumsa\nseeraa argachuu qabu. Namoonni hundinuu waan labsii kanaan mormee isaan addaan qoodu hundumaa\nirraa eegamuu qabu.\nQabxii 8\nNamni kamiyyuu mirgoota heeraan yookaan seeraan isaaf kenname cabsuudhaan waan isa hubu\nhundumaa irraa karaa mana murtii yookaan yaa'ii biyyaa eegumsa argachuuf mirga ni qaba.\nQabxii 9\nNamni kamiyyuu garmalee hin hidhamu, biyyaas hin ari'atamu.\nQabxii 10\nNamni kamiyyuu yeroo yakkaan himatamee mirgooti isaa fi ittigaafatamni isaa murteeffamutti,\nqaama loogii irraa birmaduu ta'etti dhiyaatee sirrii, qajeeltoo fi wal-qixummaadhaan\ngaafatamuuf mirga ni qabaata.\nQabxii 11\nNamni kamiyyuu yeroo yakkaan himatamutti, hanga seeraan yakkaa ta'uun isaa itti muramutti,\nmirga qulqulluu ta'ee ilaalamuu ni qaba. Yeroo yaa'iitti dhiyaatus waan egumsa isaaf wabii\ndarbu hunda ni argata.\nNamni kamiyyuu waan yakka ta'ee hin lakka'amnetti, sadarkaa biyyaattis ta'e sadarkaa\naddunyaatti, yakkamuu hin danda'u. Kana malees, adaba kan yeroo yakkichi raawwatame muramuu\nqabu caalaatiin hin adabamu.\nQabxii 12\nNamni kamiyuu\nyookaan mirgi\nnamummaa isaa\nirraa seeraan\nmirgi inni mana isaa keessa, qofaa isaa ykn. maatii isaa wajjin jiraachuuf qabu,\ninni ergaa xalayaa isaa dhoksaadhaan akka eegamuuf qabu jalaa hin tuqamu. Ulfinni\nfi ulfinni maqaa isaas hin tuqamu. Namni kamiyyuu hubaatii ykn. yaalii akkanaa\nni eegama.\nQabxii 13\nNamni kamiyyuu biyya isaa keessatti mirga asiif achi adeemuu ni qaba.\nNamni kamiyyuu biyya kan isaas ta'e kan biraa keesaa gadi ba'ee itti deebi'uuf mirga ni qaba.\nQabxii 14\nNamni kamiyyuu biyyoota kan biraa keessatti mirga koolu galtummaa gaafatee argachuu ni qaba.\nMirgi kunis waan yakka siyaasaatiin alaa ta'e ykn. waan kaayyoo yookaan hafuura Waldaa\nMotummootaatiin mormu yoo ta'e hin kennamu.\nQabxii 15\nNamni kamiyyuu mirga lammummaa ni qaba.\nNamni kamiyyuu akkasummaan mirga lammummaa hin dhabu, yookaan mirga lammummaa isaa gedderachuu\nhin dhabu.\nQabxii 16\nDhiirris, dubartiinis kan umuriin isaanii fudhaaf heeruma ga'e. garaagarummaa sanyii, lammumaa\nfi amanteetiin utuu addaan hin qoodamin, wal-fuudhanii mirga bultii ijaarachuu ni qabaatu;\nyeroo wal-fuudhanis ta'ee yeroo wal-hiikanittis mirga qixxee ni qabaatu.\nFudhaaf heerumni fedha namoota wal-fuudhan irratti kan hundeeffamu ta'a.\nMaatiin tokko qaama hawaasummaa ishee xinnoo waan ta'eef, eegumsi hundi hawaasichaa fi\nmootummaa irraa kennamuu fi qaba.\nQabxii 17\nNamni kamiyyuu qofaattis ta'e namoota biraa wajjin ta'uudhaan mirga qabeenya horachuu ni qaba."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "f737f3b3da7a7cad6c1ab39e8142d208",
            "Index": 2,
            "Label": "3",
            "Size": [
                595.0,
                842.0
            ],
            "Text": "Namni kamiyyuu seera malee qabeenya isaa dhabuu hin qabu.\nQabxii 18\nNamni kamiyyuu bilisummaa yaaduu, samuu fi amantii ni qaba. Mirgi kun, namni kamiyyuu, amantii\nyookaan amantee filate qabachuu yookiin fudhachuu, amantii fi amantee isaa qofaa isaatti\nyookiin namoota biraa wajjin ifatti yookiin dhunfaatti waaqefachuu, hordofuu, hojii irra\nolchuu, barsiisuu yookiin ibsuu of keessaa qaba.\nQabxii 19\nNamni kamiyyuu ilaalcha isatti fakkaate qabachuu, yaada isaas ibsuuf mirga qaba. Mirgi kun,\ndhiibbaa tokko malee yaada isaa ibsuu, odeeffannoo fi yaada kamiyyuu walitti qabuu fi karaa\nmeeshaa tamsaasaa daangaan utuu itti hin godhamin dabarsuu of keessaa qaba.\nQabxii 20\nNamni kamiyyuu mirga nagayaan wal-ga'uu fi nagayaan hiriira ba'u ni qaba.\nNamni kamiyyuu miseensa walda tokkoo ta'uuf hin dirqisiifamu.\nQabxii 21\nNamni kamiyyuu, kallattiidhaanis ta'ee karaa bakka-buutota isaa, hojii mootummaa biyya isaa\nkeessatti qooda fudhachuu ni danda'a.\nNamni kamiyyuu tajaajilaa uummataa argachuuf mirga ni qaba.\nFedhi uummataa bu'uura aangoo mootummaati. Fedhi kunis yeroo filannootti ibsama. Filannoon\nkunis kan namni marti wal-qixummaadhaan qooda keessatti fudhatu yoo ta'u, sirni sagalee ofii\nittiin kennanis dhoksaadhaan ni ta'a.\nQabxii 22\nNamni kamiyyuu, akka miseensa hawaasichaatti, wabii hawaasaa argachuuf mirga ni qaba. Karaa\ncarraaqa biyyaa fi waliigaltee addunyaas, akkasumas akka qabeenyaa fi caasaa biyya isaattis,\nulfinaa fi guddina mataa isaaf waan barbaachisaa ta'an mirgoota dinagdee, hawaasummaa fi aadaa\nni qaba.\nQabxii 23\nNamni kamiyyuu mirga hojjechuu, hojji filachuu, hojjii keessatti haala mijuu argachuu fi hojii\ndhabuu irraa egamuu ni qaba.\nNamni kamiyyuu, utuu addaan hin qoodamin, hojii wal-fakkaatuuf mindaa qixxee argachuuf mirga ni\nqaba.\nNamni kamiyyuu gatii hojii isaatiif mindaa isaa fi maatii isaa ga'u argachuu qaba. Kunis kan\nulfina namummaa isaaf ga'u ta'e, yoo barbaachises, eegumsa hawaasaa kan biraas argachuu ni\ndanda'a.\nNamni kamiyyuu dhaabbatoota hojjetootaa uummatee keessatti qooda fudhachuudhaan mirgoota isaa\neegsifachuu ni danda'a.\nQabxii 24\nNamni kamiyyuu boqonnaa fi bashannana argachuuf, yeroo muramaa hojjechuuf, akkasumas mindaa\nisaa argachaa boqochuuf mirga ni gaba.\nQabxii 25\nNamni kamiyyuu, innis maatiin isaas, fayyaa guutuu argatanii sadarkaa jireenya gaarii akka\njiraatanitti, waan nyaata, uffataa, mana, eegumsa fayyaa fi tajaajila hawaasummaa hunda\nargatanii akka jiraatanitti, akkasumas hojii dhabuu, kunuunsa hawaasummaa dhabuu, dhukuba,\nkophummaa, dullumaa fi rakkoo jireenyaa adda addaa irraa egamuuf mirga qaba.\nHaadholii fi daa'iman gargaarsaa fi eegumsa qofaa argachuuf mirga ni qabu; daa'imman hundi,\nmanattis ta'e bakkeedhaa yoo dhalatan, eegumsa hawaasummaa qixxeetti argachuuf mirga ni qabu.\nQabxii 26\nNamni kamiyyuu mirga barumsa argachuu ni qaba. Barumsi, yoo xinnaate sadarkaa tokkoffaa fi\nlammataatti, tola ni kennama. Barumsi sadarkaa tokkoffaa dirqii dha. Barumsi tekinikii fii\nogummaa kan biraa sadarkaa lammaftaatti kan kenamu yoo ta'u, kunis kan kennamu akka dandeettii\nabbaatti ta'a."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "eed7d6f1a4d94407c2e6a9183498e65b",
            "Index": 3,
            "Label": "4",
            "Size": [
                595.0,
                842.0
            ],
            "Text": "Barumsi kennamu kan namummaa namaa guddisuu fi kan eegumsa mirgootaa fi bilisummaa ilmoo namaa\njabeessu ta'uu qaba. Kana malees, uummattoota addunya gidduutti waliigaltee fi michummaa kan\njabbeessu, sanyii fi amantii adda-addaa gidduuti waliigaltee kan uumu, akkasumas hojiiwwan\nDhaabbata Waldaa Mootummootaa fi nageenya uummataa kan jabeessu ta'uu qaba.\nWarri ijoollee, akaakuu barumsaa kan fedhan ijoollee isaaniitiif filachuuf mirga ni qabu.\nQabxii 27\nNamni kamiyyuu jireenya aadaa biyyaa keessatti dhorkaa malee qooda fudhachuu ni danda'a;\nfaayidaa aartii fi saayinsii irraas bashannana yookiin gammachuu argachuu ni qaba.\nNamni kamiyyuu waan ogummaa saayinsii, aartii fi barreessuu ofii isaaf hojjeterraa bu'aan\nargamu hundi akka eegamuuf mirga ni qaba.\nQabxii 28\nNamni kamiyyuu mirgootii fi bilisummaan labsii kana keessatti tarreeffaman marti, akka hojiitti\nhiikamaniif sirna hawaasaa fi addunyaa irraa waan barbaadamu hunda ni argata.\nQabxii 29\nNamni kamiyyuu hawaasa namummaan isaa keessatti eegamee gabbatu keessatti itti gaafatamummaas\nni qaba.\nNamni kamiyyuu, mirgootaa fi bilisummaa isaa yeroo hojiitti hiikutti, mirgootii fi bilisummaan\nisaa kan daangeffamuu danda'u seeraan ta'ee, kunis immoo mirgootaa fi bu'aa namoota biraa kan\neegsisu, yookiin immoo bu'aa fi negeenya uummataa kan eegsisu yeroo ta'uu dha.\nMirgootii fi bilisummaan kun hojii irra kan oolan kaayyoo fi hafuura Dhaabbata Waldaa\nMootummoota kan hin faallessine ta'anii you argaman qofa.\nQabxii 30\nWanti labsii kana keessatti ibsame hundi, mirgootaa fi bilisummaa ibsaman cabsuuf yaadamee,\nyookiin gocha tokko raawwachuuf jedhamee, akka waan mootummaa tokko, yookin dhaabbata tokko\nyookiin nama tokko ilaalu jedhamee lakka'aamu hin qabu."
        }
    }
}
