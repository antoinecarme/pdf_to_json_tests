{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471497,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mkamulano Wa Ilambo Yoscope Pa Ufulu Wa Chipago Wa Wandu\nMalowe Gandanda\nAga ni maufulu gakasapagwa nago mundu jwalijose gigalembekwe ni chiwanja cha United Nations\nmumkamulano wakolanjikwa Universal Declaration of Human Rights.\nPa 10 December, 1948, chiwanja cha United Nations chajitichisye mitwe ja ufulu wa chipago wa\nmundu jwalijose. M'buku aji tugagopolele mchiyao kuti wandu wa chiyao apate upile wakugamanya\nnambo soni kugakamulisya masengo maufulu gakulekanganalekangana ga chipago. Ayi tuyitesile soni\nkuti wandu amanyilile mwampaka apatile chikamuchisyo naga ayiweni kuti boma, mundu, kampani,\nkapena mpingo yikumlepekasya kutama ni ufulu wakwe mpela yiwatite pakumpa Mlungu.\nChiwanja cha United Nations chilichitamilisye jele mitweji, chayiwendile yilambo yayili\nmamembala gakwe kuti ijenesye posepose jele mitweji kuti wandu ajimanyilie nikujikamulisya\nmasengo. M'yoyo, kugopolelekwa kwa-jele mitweji mchiyao lili litala limpepe lya kamuchisya\nkwenesya ngani ja ufulu wachipago, nambo soni kuti wandu asimichisye kuti ilambo ni iwanja\nyenjinji yikusosa kuti wandu pa chilambo chapasi atameje mwa ufulu usyesyene.\nWandu wosope akwete maufulu gachitatuile gagali gakupagwa nago. Paligongo ali, chiwanja cha\nUnited nations chilipeleche kugagosa maufulu ga mundu jwalijose. Munkamulano wa Universal\nDeclaration of Human Rights, chiwanjachi chikulongosola ya maufulu ga kupangwa nago ga wandu\ngakulekangana lekangana. Gele maufulu gali getu. Tugamanyilie tugagose, tumanyisyane, ni\nkugatetela kuti wandu wane akatulepelesya kuwanago.\nMkamulanowu wagopolekwe mchiyawo ni chikamuchisyo chakutyochela ku United Nations Office of the\nHigh Commissioner for Human Rights pa kumbuchila yaka 50 yamkamulanowu Tukutogolela kwejinji ku\nchele chiwanjachi nambo soni wandu wosope wiwakamuchisye pa masengo gosope gigakamuchisye kuti\nmkamulanowu ugopolelekwe mchiyawo.\nMtwe 1.\nWandu wosope akasapagwa ni ufulu ni uchimbichimbi wakulandana. Asapagwa ni lunda,\nniwakupakombola ganisya, m'yoyo kukusosekwa kuti mundu jwalijose am'woneje mundu jwimwe mpela\nmlongomjakwe.\nMtwe 2.\nMundu jwalijose akwete maufulu galembekwe mmitwe josope jamkamulano awu mwangalola mtundu,\nchiwecheto, mpingo, chipani, nganisyo, chikulupi, ipanje, upagwe, kanga kuti walume kapena\nwakongwe ni yindu ine. Nambo soni pokasipawa kulekanga ligongo lya ndale kapena chilambo\nchakutyochela mundu.\nMtwe 3.\nMundu jwalijose akwete ufulu wakola umi, kutama mwagopoka nambo soni kola chitetezo chakwanila.\nMtwe 4.\nMundu akasawa kapolo kapena kamulisikwa masengo mpela kapolo. Ukapolo ni malonda ga achikapolo\ngaligakulekasikwa mchilambo chosope chapasi.\nMtwe 5.\nMundu akasasausikwa pakumtimba ni kumtenda kandu kane kalikonse ka ngalwe nambo soni\nakasapochela chilango changam'wajila pa umundu wakwe.\nMtwe 6.\nMundu jwalijose awonekwe mpela mundu pa malamusi ga kwinekulikose.\nMtwe 7.\nWandu wosope ali wakulandana pasi pa malamusi, m'yoyo akwete chitetezo chakulandana mmalamusi\nmwangalola ngope. Wandu wosope akwete chitetezo chakuti pakasipapagwa lusagu ligongo lusagulo\nluli lwakutindana ni mitwe jijikusimanikwa mumkamulano awu.\nMtwe 8.\nMundu jwalijose akwete ufulu wakupata chikamuchisyo kutyochela ku ganya ja kwimba magambo naga\nufulu wakwe wachipago wakusimanikwa mmalamusi ga chilambo, nganiuchimbichikwa ni boma kapena\nwandu wane.\nMtwe 9.",
            "Image": "166c4fe776106cec9839e7e0d8cc06ab"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Mundu akasakamulikwa ukaidi pamagongo gangalumbana nambo soni akasatoposyekwa mchilambo pa\nmagongo gangamanyika chenene.\nMtwe 10.\nMundu akwete ufulu wakwimbikwa magambo panganya jijili jakulumbana mwangalola ngope\nmwakuwanjilana ni ufulu wa mundujo, ulemwa wakwe ni yindu yine yakusosekwa kuti mundujo\nayigose.\nMtwe 11.\nMundu jwakumganichisya kuti alewile ulemwa wakuwajilwa chilango, awonekwe mpela jwangali ulemwa\nmpaka nganya jakwimba magambo jilijisimichisye kuti mundujo ali jwakulemwa nditu pakuya\nmalamusi, magambogo soni galigajimbikwe panganya jijapele upile wandu wane kupikanila magambogo\nnambo soni jijampele upile mundujo wakuliwachetera mwantendere ni mwangali woga.\nMundu akasajimbikwa magambo pa ulemwa wuwatesile malamusi gakwamba ulemwa mpela welewo\nmkanigaichikwe. Nambo soni akasapochela chilango chachikulungwa kupunda chiwawajilwe\nkuchipochela pakatema kiwalemwise atamuno malamusi galigasindile.\nMtwe 12.\nMundu akole ufulu wakutama mwangasokonesyekwa pewasa lyakwe ni panyumba jakwe. Ikalata yakwe\nsoni ikasiiunguligwa ni wandu wane. Mundu amsunjile uchimbichimbi wakwe ndawi syosope, m'yoyo\nmundu atetelekwe ni malamusi kuti yindu yeleyi ikasiyitendekwaga.\nMtwe 13.\nMundu jwalijose akwete ufulu wakwendajenda nambo soni kutama mchilambo chilchose.\nMundu jwalijose akwete ufulu wakutyoka mchilambo chilichose, atamuno chakumangwakwe, nambo soni\nkuujila kumangwakweko.\nMtwe 14.\nMundu jwalijose akwete ufulu wakutilila kuchilambo chilichose naga kumangwakweko kulikwana\nipwetesi.\nWele ufulwu ngawamkutyosyekwa pa mundu atamuno ipwetesi yakutila kumangwakweo im'wichile\nligongo lya ulemwa pa yindu yangawa yandale kapena soni ulemwa wakuti ni wa United Nations\nwhose akuwuwona kuti uli ulemwa usyesyene.\nMtwe 15.\nMundu jwalijose akwete ufulu wakuwa jwa mchilambo chilichonse (Mbadwa)\nMundu akasalepelekasikwa kuwa jwamchilambo chilichose, nambo soni kusama kuchilambo\nchakumangwakwecho kuja kutama kuchilambo chine naga ali asachile kuti ajile m'yoyo.\nMtwe 16.\nMundu jwamlume ni jwamkongwe wayikene pamsingu wakulombela, alombane mwangalola mutundu, mpingo\nkapena chilambo chakutyochela. Akulombanawo akwete maufulu gakulandana pewasopo nambo soni\npakumala pa liwasalyo.\nWandu alombane mwangachiliswa akulombanawo aliajitichisye kuti ulombelawo akuusaka.\nLiwasa lili ndandililo ja mundu wa wandu, m'yoyo lipocheleje uchimbichimbi ni wandu wosope\nnambo soni boma.\nMtwe 17.\nMundu jwalijose akwete ufulu wakola chipanje mwajika kapena, mwakamulana ni wandu wane.\nMundu akasasumulikwa chipanje chakwe.\nMtwe 18.\nMundu jwalijose akwete ufulu waganisya mwakusachila ni kuwa jwampingo uliwose. Mundu soni\nakwete ufulu wakusinda chikulpi chakwe nambo soni mpingo wake. Mundu akwete soni ufulu\nwakwajiganya wandu wane mwajika kapena ni achimjakwe yindu yakwayana ndi chikulupi chakwe\nkapena mpingo wakwe, kwisa soni kutenda yindu yaliyonse yakwayana nichikulupi chakwecho.\nMtwe 19.\nMundu jwalijose akwete ufulu wakola nganisyo syakwesyakwe kwisa soni ufulu wakuwecheta. Mundu",
            "Image": "08a4334de3174781f6258e77b61c696f"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "akasasokonesyekwa nganisyo syakwe, akole ufulu wakusosasosa ngani ni nganisyo sya wandu wane,\nkusipikana, nambosoni kusisala kwa wandu wane pa wayilesi, m'yikalata ni matala gane mwangalola\nmalile ga yilambo.\nMtwe 20.\nMundu jwalijose akwete ufulu wakusongana ni achimjakwe mwamtendere nambo soni kwinjira iwanja\nyakulekanganaleangana.\nMundu akasachisikwa kwinjila mchiwanja chine chilichonse.\nMtwe 21.\nMundu jwalijose akwete ufulu wakwendetsa nawo boma ja chilambo chakumangwakwe, mwanjika kapena\nkupitila mwawandu wane wakusagulikwa pa chisajula.\nMundu jwalijose akwete ufulu wakutumichilikwa ni boma ja mchilambo chakumangwakwe.\nBoma jilamule chilambo naga wandu ali ajijitichisye kuti jijile m'yoyo kupitila mchisagula\nchakulumbana.\nMtwe 22.\nMundu jwalijose apegwe upile wakuti apate yindu yosope yakum'wajila pa umi wakwe. Boma pampene\nni maboma ga ilambo yine, itende yindu yosope yakuti yimtolele mundu ufulu pa yambiya, pa\nmisyungu ja mtundu wa mundujo yiyili yakusosekwa mnope kuti mundu akole uchimbichimbi wakwanila\nnambo soni kuti akule chene\nMtwe 23.\nMundu jwalijose akwete ufulu wakamula masego ufulu wakusagula masengo, wakumlemba masengo\nmundujo, amkamulisye masengogo mwachilungamo. Mundo akwete soni ufulu wakutetelekwa kuti\nakasawa pa ulova.\nMundu jwalijose, mwangalola ngope apochele malipilo gakulandana ni achimjakwe naga ali akamwile\nmasengo gakulandana.\nMundu jwalijose jwakukamula masengo apocheleje mbiya syakuti simkwanileje jwalakwe ni liwasa\nlyakwe chindu chachili chakumpa mundu uchimbichimbi. Nambo naga mbiyasyo ngasikukwana boma\njimpeje mbiya sine pa chanya pa syakupochelasyo.\nMundu jwalijose akwete ufulu wakupanganya kapena kwinjila bungwe ja wandu wakamula masengo.\nMtwe 24.\nMundu akwete ufulu wakupumula nambo soni ng'anda. Mundujo soni, akasakamuliskwa masengo ndawi\njajilewu mnope. Akoleje soni ndawi jakupumula jajilewu (Holiday), mundawi jeleji mundujo\napocheleje soni malipilo.\nMtwe 25.\nMundu jwalijose akwete ufulu wakutama umi wambone wangalwalalwala kwajwalakwejo nambo soni\nliwasa lyakwe pa kola yakulya, yakuwala, mtela ni yindu yine yakamuchisya pa umi wakwe. Mundujo\nsoni akole yindu yakwanila kuti tiyimkamichisye naga masengo gali gammalile, kapena ali\nalwasile, ali alemele, ali akalambele, mwine soni ali awililwe.\nUchembele ni uwanache ipochele chikamuchisyo chakwanila. Wanache wosope, wakupagwila mwiwasa\nkapena iyayi, awonekwe mpela wandu wakulandana.\nMtwe 26.\nMundu jwalijose akwete ufulu wakulijinganya. Sukulu siwesyalulele makamaka mmakalasi gaganondi.\nWanache achisikwe kuti alijiganye mmakalasi gamanondiga. Wandu akole upile wakwinjila\nmmuasukulu gakwiganya masengo. Masukulu gane mpela Univesite, wakupambanapewo ni wakuwajilwa\nkwinjila.\nSukulu jimkamuchisyeje mundu kuti akule ni misyungu jambone mipingo. Sukulu jikamuchisye soni\npa masengo ga United Nations gakutamilsya mtendele pa chilambo shesope chapasi.\nAchinangolo akwete ufulu wakwasagulila wanache wawo mtundu wa sukulu jakusaka kuti wanache\nwawewo akalinjiganye.\nMtwe 27.\nMundu jwalijose akwete ufulu wakutenda nawo yindu yakumtundu kwake, kutenda nawo mang'asi,",
            "Image": "3310722a8572b17b2dc48113102178b8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "yakwambula niyakusepasepa ni yindu yine nambo soni kupata nawo chikamuchisyo chilichonse\nchakopoka mu yinduyo.\nYindu iliyonse yapatile mundu kutyochela mmang'asi, yakwambula yakulembalemba, yakusepasepa,\nyili yakwe. Boma jimpe mundu chitetezo pa yindu yeleyi ligongo yikopweche mulanda lwakwe.\nMtwe 28.\nMundu jwalijose akwete ufulu wakutama mchilambo mwamtendele kuti akomboleche kuwa ni maufulu\ngagali mumkamulano awu.\nMtwe 29.\nMundu akwenela kuchitendela chilambo chakwe yindu yine ni yine. Yinduyi iwe iyoyo yiyili\nyangamlepelekasya mundujo kula ni kola nganisyo ni maufulu gakwe gakwanila chenene.\nMaufulu ga wandu gakole malile mmalamusi ga chilambo kuti ufulu wajwine ukasiusokonesya ufulu\nwamjakwe nambo soni kuti ikamuchisye kusunga misyungu ni mtendele mchilambomo.\nMaufulu gelega gakasigakamulisikwa masengo mwakutindana ni malamusi ga chiwanja cha United\nNations.\nMtwe 30.\nMkamulunano awu ngaukupeleka ufulu kwa chilambo chine chilichose, likuga, kapena mundu\njwalijose wakutenda chindu chine chilichose chimpaka chayochesye wandu maufulu gawo gagali\nmumkamulanowu.",
            "Image": "393e73be8e51f0e73f90d6fd4d019285"
        }
    }
}
