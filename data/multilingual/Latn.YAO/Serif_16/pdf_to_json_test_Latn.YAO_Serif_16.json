{
    "MetaData": {
        "Author": null,
        "Creation_Date": 1581471559,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "dbb324a06d2b2bc1194a456b1220f26d",
            "Index": 0,
            "Label": "1",
            "Size": [
                595.0,
                842.0
            ],
            "Text": "Mkamulano Wa Ilambo Yoscope Pa Ufulu Wa Chipago Wa Wandu\nMalowe Gandanda\nAga ni maufulu gakasapagwa nago mundu jwalijose gigalembekwe ni chiwanja cha\nUnited Nations mumkamulano wakolanjikwa Universal Declaration of Human Rights.\nPa 10 December, 1948, chiwanja cha United Nations chajitichisye mitwe ja ufulu wa\nchipago wa mundu jwalijose. M'buku aji tugagopolele mchiyao kuti wandu wa chiyao\napate upile wakugamanya nambo soni kugakamulisya masengo maufulu\ngakulekanganalekangana ga chipago. Ayi tuyitesile soni kuti wandu amanyilile\nmwampaka apatile chikamuchisyo naga ayiweni kuti boma, mundu, kampani, kapena\nmpingo yikumlepekasya kutama ni ufulu wakwe mpela yiwatite pakumpa Mlungu.\nChiwanja cha United Nations chilichitamilisye jele mitweji, chayiwendile yilambo\nyayili mamembala gakwe kuti ijenesye posepose jele mitweji kuti wandu ajimanyilie\nnikujikamulisya masengo. M'yoyo, kugopolelekwa kwa-jele mitweji mchiyao lili litala\nlimpepe lya kamuchisya kwenesya ngani ja ufulu wachipago, nambo soni kuti wandu\nasimichisye kuti ilambo ni iwanja yenjinji yikusosa kuti wandu pa chilambo chapasi\natameje mwa ufulu usyesyene.\nWandu wosope akwete maufulu gachitatuile gagali gakupagwa nago. Paligongo ali,\nchiwanja cha United nations chilipeleche kugagosa maufulu ga mundu jwalijose.\nMunkamulano wa Universal Declaration of Human Rights, chiwanjachi\nchikulongosola ya maufulu ga kupangwa nago ga wandu gakulekangana lekangana.\nGele maufulu gali getu. Tugamanyilie tugagose, tumanyisyane, ni kugatetela kuti\nwandu wane akatulepelesya kuwanago.\nMkamulanowu wagopolekwe mchiyawo ni chikamuchisyo chakutyochela ku United\nNations Office of the High Commissioner for Human Rights pa kumbuchila yaka 50\nyamkamulanowu Tukutogolela kwejinji ku chele chiwanjachi nambo soni wandu\nwosope wiwakamuchisye pa masengo gosope gigakamuchisye kuti mkamulanowu\nugopolelekwe mchiyawo.\nMtwe 1.\nWandu wosope akasapagwa ni ufulu ni uchimbichimbi wakulandana. Asapagwa ni\nlunda, niwakupakombola ganisya, m'yoyo kukusosekwa kuti mundu jwalijose\nam'woneje mundu jwimwe mpela mlongomjakwe.\nMtwe 2.\nMundu jwalijose akwete maufulu galembekwe mmitwe josope jamkamulano awu\nmwangalola mtundu, chiwecheto, mpingo, chipani, nganisyo, chikulupi, ipanje,\nupagwe, kanga kuti walume kapena wakongwe ni yindu ine. Nambo soni pokasipawa\nkulekanga ligongo lya ndale kapena chilambo chakutyochela mundu.\nMtwe 3.\nMundu jwalijose akwete ufulu wakola umi, kutama mwagopoka nambo soni kola\nchitetezo chakwanila.\nMtwe 4.\nMundu akasawa kapolo kapena kamulisikwa masengo mpela kapolo. Ukapolo ni"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "9633a6e0465de90e0588c83f5ca52554",
            "Index": 1,
            "Label": "2",
            "Size": [
                595.0,
                842.0
            ],
            "Text": "malonda ga achikapolo galigakulekasikwa mchilambo chosope chapasi.\nMtwe 5.\nMundu akasasausikwa pakumtimba ni kumtenda kandu kane kalikonse ka ngalwe\nnambo soni akasapochela chilango changam'wajila pa umundu wakwe.\nMtwe 6.\nMundu jwalijose awonekwe mpela mundu pa malamusi ga kwinekulikose.\nMtwe 7.\nWandu wosope ali wakulandana pasi pa malamusi, m'yoyo akwete chitetezo\nchakulandana mmalamusi mwangalola ngope. Wandu wosope akwete chitetezo\nchakuti pakasipapagwa lusagu ligongo lusagulo luli lwakutindana ni mitwe\njijikusimanikwa mumkamulano awu.\nMtwe 8.\nMundu jwalijose akwete ufulu wakupata chikamuchisyo kutyochela ku ganya ja\nkwimba magambo naga ufulu wakwe wachipago wakusimanikwa mmalamusi ga\nchilambo, nganiuchimbichikwa ni boma kapena wandu wane.\nMtwe 9.\nMundu akasakamulikwa ukaidi pamagongo gangalumbana nambo soni\nakasatoposyekwa mchilambo pa magongo gangamanyika chenene.\nMtwe 10.\nMundu akwete ufulu wakwimbikwa magambo panganya jijili jakulumbana\nmwangalola ngope mwakuwanjilana ni ufulu wa mundujo, ulemwa wakwe ni yindu\nyine yakusosekwa kuti mundujo ayigose.\nMtwe 11.\nMundu jwakumganichisya kuti alewile ulemwa wakuwajilwa chilango, awonekwe\nmpela jwangali ulemwa mpaka nganya jakwimba magambo jilijisimichisye kuti\nmundujo ali jwakulemwa nditu pakuya malamusi, magambogo soni galigajimbikwe\npanganya jijapele upile wandu wane kupikanila magambogo nambo soni jijampele\nupile mundujo wakuliwachetera mwantendere ni mwangali woga.\nMundu akasajimbikwa magambo pa ulemwa wuwatesile malamusi gakwamba\nulemwa mpela welewo mkanigaichikwe. Nambo soni akasapochela chilango\nchachikulungwa kupunda chiwawajilwe kuchipochela pakatema kiwalemwise\natamuno malamusi galigasindile.\nMtwe 12.\nMundu akole ufulu wakutama mwangasokonesyekwa pewasa lyakwe ni panyumba\njakwe. Ikalata yakwe soni ikasiiunguligwa ni wandu wane. Mundu amsunjile\nuchimbichimbi wakwe ndawi syosope, m'yoyo mundu atetelekwe ni malamusi kuti\nyindu yeleyi ikasiyitendekwaga.\nMtwe 13."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "fcc19e55a9131394de39ffd110d4bb7d",
            "Index": 2,
            "Label": "3",
            "Size": [
                595.0,
                842.0
            ],
            "Text": "Mundu jwalijose akwete ufulu wakwendajenda nambo soni kutama mchilambo\nchilchose.\nMundu jwalijose akwete ufulu wakutyoka mchilambo chilichose, atamuno\nchakumangwakwe, nambo soni kuujila kumangwakweko.\nMtwe 14.\nMundu jwalijose akwete ufulu wakutilila kuchilambo chilichose naga\nkumangwakweko kulikwana ipwetesi.\nWele ufulwu ngawamkutyosyekwa pa mundu atamuno ipwetesi yakutila\nkumangwakweo im'wichile ligongo lya ulemwa pa yindu yangawa yandale kapena\nsoni ulemwa wakuti ni wa United Nations whose akuwuwona kuti uli ulemwa\nusyesyene.\nMtwe 15.\nMundu jwalijose akwete ufulu wakuwa jwa mchilambo chilichonse (Mbadwa)\nMundu akasalepelekasikwa kuwa jwamchilambo chilichose, nambo soni kusama\nkuchilambo chakumangwakwecho kuja kutama kuchilambo chine naga ali asachile\nkuti ajile m'yoyo.\nMtwe 16.\nMundu jwamlume ni jwamkongwe wayikene pamsingu wakulombela, alombane\nmwangalola mutundu, mpingo kapena chilambo chakutyochela. Akulombanawo\nakwete maufulu gakulandana pewasopo nambo soni pakumala pa liwasalyo.\nWandu alombane mwangachiliswa akulombanawo aliajitichisye kuti ulombelawo\nakuusaka.\nLiwasa lili ndandililo ja mundu wa wandu, m'yoyo lipocheleje uchimbichimbi ni\nwandu wosope nambo soni boma.\nMtwe 17.\nMundu jwalijose akwete ufulu wakola chipanje mwajika kapena, mwakamulana ni\nwandu wane.\nMundu akasasumulikwa chipanje chakwe.\nMtwe 18.\nMundu jwalijose akwete ufulu waganisya mwakusachila ni kuwa jwampingo uliwose.\nMundu soni akwete ufulu wakusinda chikulpi chakwe nambo soni mpingo wake.\nMundu akwete soni ufulu wakwajiganya wandu wane mwajika kapena ni achimjakwe\nyindu yakwayana ndi chikulupi chakwe kapena mpingo wakwe, kwisa soni kutenda\nyindu yaliyonse yakwayana nichikulupi chakwecho.\nMtwe 19.\nMundu jwalijose akwete ufulu wakola nganisyo syakwesyakwe kwisa soni ufulu\nwakuwecheta. Mundu akasasokonesyekwa nganisyo syakwe, akole ufulu\nwakusosasosa ngani ni nganisyo sya wandu wane, kusipikana, nambosoni kusisala\nkwa wandu wane pa wayilesi, m'yikalata ni matala gane mwangalola malile ga"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "382ce07abddb7d9393f08fe9b9ddcf0b",
            "Index": 3,
            "Label": "4",
            "Size": [
                595.0,
                842.0
            ],
            "Text": "yilambo.\nMtwe 20.\nMundu jwalijose akwete ufulu wakusongana ni achimjakwe mwamtendere nambo\nsoni kwinjira iwanja yakulekanganaleangana.\nMundu akasachisikwa kwinjila mchiwanja chine chilichonse.\nMtwe 21.\nMundu jwalijose akwete ufulu wakwendetsa nawo boma ja chilambo\nchakumangwakwe, mwanjika kapena kupitila mwawandu wane wakusagulikwa pa\nchisajula.\nMundu jwalijose akwete ufulu wakutumichilikwa ni boma ja mchilambo\nchakumangwakwe.\nBoma jilamule chilambo naga wandu ali ajijitichisye kuti jijile m'yoyo kupitila\nmchisagula chakulumbana.\nMtwe 22.\nMundu jwalijose apegwe upile wakuti apate yindu yosope yakum'wajila pa umi\nwakwe. Boma pampene ni maboma ga ilambo yine, itende yindu yosope yakuti\nyimtolele mundu ufulu pa yambiya, pa misyungu ja mtundu wa mundujo yiyili\nyakusosekwa mnope kuti mundu akole uchimbichimbi wakwanila nambo soni kuti\nakule chene\nMtwe 23.\nMundu jwalijose akwete ufulu wakamula masego ufulu wakusagula masengo,\nwakumlemba masengo mundujo, amkamulisye masengogo mwachilungamo. Mundo\nakwete soni ufulu wakutetelekwa kuti akasawa pa ulova.\nMundu jwalijose, mwangalola ngope apochele malipilo gakulandana ni achimjakwe\nnaga ali akamwile masengo gakulandana.\nMundu jwalijose jwakukamula masengo apocheleje mbiya syakuti simkwanileje\njwalakwe ni liwasa lyakwe chindu chachili chakumpa mundu uchimbichimbi. Nambo\nnaga mbiyasyo ngasikukwana boma jimpeje mbiya sine pa chanya pa\nsyakupochelasyo.\nMundu jwalijose akwete ufulu wakupanganya kapena kwinjila bungwe ja wandu\nwakamula masengo.\nMtwe 24.\nMundu akwete ufulu wakupumula nambo soni ng'anda. Mundujo soni,\nakasakamuliskwa masengo ndawi jajilewu mnope. Akoleje soni ndawi jakupumula\njajilewu (Holiday), mundawi jeleji mundujo apocheleje soni malipilo.\nMtwe 25.\nMundu jwalijose akwete ufulu wakutama umi wambone wangalwalalwala\nkwajwalakwejo nambo soni liwasa lyakwe pa kola yakulya, yakuwala, mtela ni yindu\nyine yakamuchisya pa umi wakwe. Mundujo soni akole yindu yakwanila kuti"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "321f816dbff42eedf424abd6a3520c5b",
            "Index": 4,
            "Label": "5",
            "Size": [
                595.0,
                842.0
            ],
            "Text": "tiyimkamichisye naga masengo gali gammalile, kapena ali alwasile, ali alemele, ali\nakalambele, mwine soni ali awililwe.\nUchembele ni uwanache ipochele chikamuchisyo chakwanila. Wanache wosope,\nwakupagwila mwiwasa kapena iyayi, awonekwe mpela wandu wakulandana.\nMtwe 26.\nMundu jwalijose akwete ufulu wakulijinganya. Sukulu siwesyalulele makamaka\nmmakalasi gaganondi. Wanache achisikwe kuti alijiganye mmakalasi gamanondiga.\nWandu akole upile wakwinjila mmuasukulu gakwiganya masengo. Masukulu gane\nmpela Univesite, wakupambanapewo ni wakuwajilwa kwinjila.\nSukulu jimkamuchisyeje mundu kuti akule ni misyungu jambone mipingo. Sukulu\njikamuchisye soni pa masengo ga United Nations gakutamilsya mtendele pa chilambo\nshesope chapasi.\nAchinangolo akwete ufulu wakwasagulila wanache wawo mtundu wa sukulu jakusaka\nkuti wanache wawewo akalinjiganye.\nMtwe 27.\nMundu jwalijose akwete ufulu wakutenda nawo yindu yakumtundu kwake, kutenda\nnawo mang'asi, yakwambula niyakusepasepa ni yindu yine nambo soni kupata nawo\nchikamuchisyo chilichonse chakopoka mu yinduyo.\nYindu iliyonse yapatile mundu kutyochela mmang'asi, yakwambula yakulembalemba,\nyakusepasepa, yili yakwe. Boma jimpe mundu chitetezo pa yindu yeleyi ligongo\nyikopweche mulanda lwakwe.\nMtwe 28.\nMundu jwalijose akwete ufulu wakutama mchilambo mwamtendele kuti akomboleche\nkuwa ni maufulu gagali mumkamulano awu.\nMtwe 29.\nMundu akwenela kuchitendela chilambo chakwe yindu yine ni yine. Yinduyi iwe iyoyo\nyiyili yangamlepelekasya mundujo kula ni kola nganisyo ni maufulu gakwe gakwanila\nchenene.\nMaufulu ga wandu gakole malile mmalamusi ga chilambo kuti ufulu wajwine\nukasiusokonesya ufulu wamjakwe nambo soni kuti ikamuchisye kusunga misyungu ni\nmtendele mchilambomo.\nMaufulu gelega gakasigakamulisikwa masengo mwakutindana ni malamusi ga\nchiwanja cha United Nations.\nMtwe 30.\nMkamulunano awu ngaukupeleka ufulu kwa chilambo chine chilichose, likuga,\nkapena mundu jwalijose wakutenda chindu chine chilichose chimpaka chayochesye\nwandu maufulu gawo gagali mumkamulanowu."
        }
    }
}
