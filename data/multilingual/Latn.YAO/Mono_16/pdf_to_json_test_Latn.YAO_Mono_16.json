{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471514,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mkamulano Wa Ilambo Yoscope Pa Ufulu Wa Chipago Wa Wandu\nMalowe Gandanda\nAga ni maufulu gakasapagwa nago mundu jwalijose gigalembekwe ni chiwanja\ncha United Nations mumkamulano wakolanjikwa Universal Declaration of\nHuman Rights.\nPa 10 December, 1948, chiwanja cha United Nations chajitichisye mitwe ja\nufulu wa chipago wa mundu jwalijose. M'buku aji tugagopolele mchiyao\nkuti wandu wa chiyao apate upile wakugamanya nambo soni kugakamulisya\nmasengo maufulu gakulekanganalekangana ga chipago. Ayi tuyitesile soni\nkuti wandu amanyilile mwampaka apatile chikamuchisyo naga ayiweni kuti\nboma, mundu, kampani, kapena mpingo yikumlepekasya kutama ni ufulu wakwe\nmpela yiwatite pakumpa Mlungu.\nChiwanja cha United Nations chilichitamilisye jele mitweji, chayiwendile\nyilambo yayili mamembala gakwe kuti ijenesye posepose jele mitweji kuti\nwandu ajimanyilie nikujikamulisya masengo. M'yoyo, kugopolelekwa kwa-\njele mitweji mchiyao lili litala limpepe lya kamuchisya kwenesya ngani\nja ufulu wachipago, nambo soni kuti wandu asimichisye kuti ilambo ni\niwanja yenjinji yikusosa kuti wandu pa chilambo chapasi atameje mwa\nufulu usyesyene.\nWandu wosope akwete maufulu gachitatuile gagali gakupagwa nago.\nPaligongo ali, chiwanja cha United nations chilipeleche kugagosa maufulu\nga mundu jwalijose. Munkamulano wa Universal Declaration of Human\nRights, chiwanjachi chikulongosola ya maufulu ga kupangwa nago ga wandu\ngakulekangana lekangana. Gele maufulu gali getu. Tugamanyilie tugagose,\ntumanyisyane, ni kugatetela kuti wandu wane akatulepelesya kuwanago.\nMkamulanowu wagopolekwe mchiyawo ni chikamuchisyo chakutyochela ku\nUnited Nations Office of the High Commissioner for Human Rights pa\nkumbuchila yaka 50 yamkamulanowu Tukutogolela kwejinji ku chele\nchiwanjachi nambo soni wandu wosope wiwakamuchisye pa masengo gosope\ngigakamuchisye kuti mkamulanowu ugopolelekwe mchiyawo.\nMtwe 1.\nWandu wosope akasapagwa ni ufulu ni uchimbichimbi wakulandana. Asapagwa\nni lunda, niwakupakombola ganisya, m'yoyo kukusosekwa kuti mundu\njwalijose am'woneje mundu jwimwe mpela mlongomjakwe.\nMtwe 2.\nMundu jwalijose akwete maufulu galembekwe mmitwe josope jamkamulano awu\nmwangalola mtundu, chiwecheto, mpingo, chipani, nganisyo, chikulupi,\nipanje, upagwe, kanga kuti walume kapena wakongwe ni yindu ine. Nambo\nsoni pokasipawa kulekanga ligongo lya ndale kapena chilambo\nchakutyochela mundu.\nMtwe 3.\nMundu jwalijose akwete ufulu wakola umi, kutama mwagopoka nambo soni\nkola chitetezo chakwanila.",
            "Image": "2792d8d8f1ae4b5b2dfcf7785f93accd"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mtwe 4.\nMundu akasawa kapolo kapena kamulisikwa masengo mpela kapolo. Ukapolo ni\nmalonda ga achikapolo galigakulekasikwa mchilambo chosope chapasi.\nMtwe 5.\nMundu akasasausikwa pakumtimba ni kumtenda kandu kane kalikonse ka\nngalwe nambo soni akasapochela chilango changam'wajila pa umundu wakwe.\nMtwe 6.\nMundu jwalijose awonekwe mpela mundu pa malamusi ga kwinekulikose.\nMtwe 7.\nWandu wosope ali wakulandana pasi pa malamusi, m'yoyo akwete chitetezo\nchakulandana mmalamusi mwangalola ngope. Wandu wosope akwete chitetezo\nchakuti pakasipapagwa lusagu ligongo lusagulo luli lwakutindana ni mitwe\njijikusimanikwa mumkamulano awu.\nMtwe 8.\nMundu jwalijose akwete ufulu wakupata chikamuchisyo kutyochela ku ganya\nja kwimba magambo naga ufulu wakwe wachipago wakusimanikwa mmalamusi ga\nchilambo, nganiuchimbichikwa ni boma kapena wandu wane.\nMtwe 9.\nMundu akasakamulikwa ukaidi pamagongo gangalumbana nambo soni\nakasatoposyekwa mchilambo pa magongo gangamanyika chenene.\nMtwe 10.\nMundu akwete ufulu wakwimbikwa magambo panganya jijili jakulumbana\nmwangalola ngope mwakuwanjilana ni ufulu wa mundujo, ulemwa wakwe ni\nyindu yine yakusosekwa kuti mundujo ayigose.\nMtwe 11.\nMundu jwakumganichisya kuti alewile ulemwa wakuwajilwa chilango,\nawonekwe mpela jwangali ulemwa mpaka nganya jakwimba magambo\njilijisimichisye kuti mundujo ali jwakulemwa nditu pakuya malamusi,\nmagambogo soni galigajimbikwe panganya jijapele upile wandu wane\nkupikanila magambogo nambo soni jijampele upile mundujo wakuliwachetera\nmwantendere ni mwangali woga.\nMundu akasajimbikwa magambo pa ulemwa wuwatesile malamusi gakwamba\nulemwa mpela welewo mkanigaichikwe. Nambo soni akasapochela chilango\nchachikulungwa kupunda chiwawajilwe kuchipochela pakatema kiwalemwise\natamuno malamusi galigasindile.\nMtwe 12.\nMundu akole ufulu wakutama mwangasokonesyekwa pewasa lyakwe ni panyumba\njakwe. Ikalata yakwe soni ikasiiunguligwa ni wandu wane. Mundu amsunjile\nuchimbichimbi wakwe ndawi syosope, m'yoyo mundu atetelekwe ni malamusi",
            "Image": "66e3f51df49d6b8b877a4fb9af44ec31"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "kuti yindu yeleyi ikasiyitendekwaga.\nMtwe 13.\nMundu jwalijose akwete ufulu wakwendajenda nambo soni kutama mchilambo\nchilchose.\nMundu jwalijose akwete ufulu wakutyoka mchilambo chilichose, atamuno\nchakumangwakwe, nambo soni kuujila kumangwakweko.\nMtwe 14.\nMundu jwalijose akwete ufulu wakutilila kuchilambo chilichose naga\nkumangwakweko kulikwana ipwetesi.\nWele ufulwu ngawamkutyosyekwa pa mundu atamuno ipwetesi yakutila\nkumangwakweo im'wichile ligongo lya ulemwa pa yindu yangawa yandale\nkapena soni ulemwa wakuti ni wa United Nations whose akuwuwona kuti uli\nulemwa usyesyene.\nMtwe 15.\nMundu jwalijose akwete ufulu wakuwa jwa mchilambo chilichonse (Mbadwa)\nMundu akasalepelekasikwa kuwa jwamchilambo chilichose, nambo soni kusama\nkuchilambo chakumangwakwecho kuja kutama kuchilambo chine naga ali\nasachile kuti ajile m'yoyo.\nMtwe 16.\nMundu jwamlume ni jwamkongwe wayikene pamsingu wakulombela, alombane\nmwangalola mutundu, mpingo kapena chilambo chakutyochela. Akulombanawo\nakwete maufulu gakulandana pewasopo nambo soni pakumala pa liwasalyo.\nWandu alombane mwangachiliswa akulombanawo aliajitichisye kuti\nulombelawo akuusaka.\nLiwasa lili ndandililo ja mundu wa wandu, m'yoyo lipocheleje\nuchimbichimbi ni wandu wosope nambo soni boma.\nMtwe 17.\nMundu jwalijose akwete ufulu wakola chipanje mwajika kapena, mwakamulana\nni wandu wane.\nMundu akasasumulikwa chipanje chakwe.\nMtwe 18.\nMundu jwalijose akwete ufulu waganisya mwakusachila ni kuwa jwampingo\nuliwose. Mundu soni akwete ufulu wakusinda chikulpi chakwe nambo soni\nmpingo wake. Mundu akwete soni ufulu wakwajiganya wandu wane mwajika\nkapena ni achimjakwe yindu yakwayana ndi chikulupi chakwe kapena mpingo\nwakwe, kwisa soni kutenda yindu yaliyonse yakwayana nichikulupi\nchakwecho.\nMtwe 19.",
            "Image": "fadc56d35a8a2ac17c6b18b02b93bd3d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mundu jwalijose akwete ufulu wakola nganisyo syakwesyakwe kwisa soni\nufulu wakuwecheta. Mundu akasasokonesyekwa nganisyo syakwe, akole ufulu\nwakusosasosa ngani ni nganisyo sya wandu wane, kusipikana, nambosoni\nkusisala kwa wandu wane pa wayilesi, m'yikalata ni matala gane\nmwangalola malile ga yilambo.\nMtwe 20.\nMundu jwalijose akwete ufulu wakusongana ni achimjakwe mwamtendere nambo\nsoni kwinjira iwanja yakulekanganaleangana.\nMundu akasachisikwa kwinjila mchiwanja chine chilichonse.\nMtwe 21.\nMundu jwalijose akwete ufulu wakwendetsa nawo boma ja chilambo\nchakumangwakwe, mwanjika kapena kupitila mwawandu wane wakusagulikwa pa\nchisajula.\nMundu jwalijose akwete ufulu wakutumichilikwa ni boma ja mchilambo\nchakumangwakwe.\nBoma jilamule chilambo naga wandu ali ajijitichisye kuti jijile m'yoyo\nkupitila mchisagula chakulumbana.\nMtwe 22.\nMundu jwalijose apegwe upile wakuti apate yindu yosope yakum'wajila pa\numi wakwe. Boma pampene ni maboma ga ilambo yine, itende yindu yosope\nyakuti yimtolele mundu ufulu pa yambiya, pa misyungu ja mtundu wa\nmundujo yiyili yakusosekwa mnope kuti mundu akole uchimbichimbi\nwakwanila nambo soni kuti akule chene\nMtwe 23.\nMundu jwalijose akwete ufulu wakamula masego ufulu wakusagula masengo,\nwakumlemba masengo mundujo, amkamulisye masengogo mwachilungamo. Mundo\nakwete soni ufulu wakutetelekwa kuti akasawa pa ulova.\nMundu jwalijose, mwangalola ngope apochele malipilo gakulandana ni\nachimjakwe naga ali akamwile masengo gakulandana.\nMundu jwalijose jwakukamula masengo apocheleje mbiya syakuti\nsimkwanileje jwalakwe ni liwasa lyakwe chindu chachili chakumpa mundu\nuchimbichimbi. Nambo naga mbiyasyo ngasikukwana boma jimpeje mbiya sine\npa chanya pa syakupochelasyo.\nMundu jwalijose akwete ufulu wakupanganya kapena kwinjila bungwe ja\nwandu wakamula masengo.\nMtwe 24.\nMundu akwete ufulu wakupumula nambo soni ng'anda. Mundujo soni,\nakasakamuliskwa masengo ndawi jajilewu mnope. Akoleje soni ndawi\njakupumula jajilewu (Holiday), mundawi jeleji mundujo apocheleje soni\nmalipilo.",
            "Image": "4f4c7b9086095f3331e4d3ac3addfd08"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mtwe 25.\nMundu jwalijose akwete ufulu wakutama umi wambone wangalwalalwala\nkwajwalakwejo nambo soni liwasa lyakwe pa kola yakulya, yakuwala, mtela\nni yindu yine yakamuchisya pa umi wakwe. Mundujo soni akole yindu\nyakwanila kuti tiyimkamichisye naga masengo gali gammalile, kapena ali\nalwasile, ali alemele, ali akalambele, mwine soni ali awililwe.\nUchembele ni uwanache ipochele chikamuchisyo chakwanila. Wanache wosope,\nwakupagwila mwiwasa kapena iyayi, awonekwe mpela wandu wakulandana.\nMtwe 26.\nMundu jwalijose akwete ufulu wakulijinganya. Sukulu siwesyalulele\nmakamaka mmakalasi gaganondi. Wanache achisikwe kuti alijiganye\nmmakalasi gamanondiga. Wandu akole upile wakwinjila mmuasukulu\ngakwiganya masengo. Masukulu gane mpela Univesite, wakupambanapewo ni\nwakuwajilwa kwinjila.\nSukulu jimkamuchisyeje mundu kuti akule ni misyungu jambone mipingo.\nSukulu jikamuchisye soni pa masengo ga United Nations gakutamilsya\nmtendele pa chilambo shesope chapasi.\nAchinangolo akwete ufulu wakwasagulila wanache wawo mtundu wa sukulu\njakusaka kuti wanache wawewo akalinjiganye.\nMtwe 27.\nMundu jwalijose akwete ufulu wakutenda nawo yindu yakumtundu kwake,\nkutenda nawo mang'asi, yakwambula niyakusepasepa ni yindu yine nambo\nsoni kupata nawo chikamuchisyo chilichonse chakopoka mu yinduyo.\nYindu iliyonse yapatile mundu kutyochela mmang'asi, yakwambula\nyakulembalemba, yakusepasepa, yili yakwe. Boma jimpe mundu chitetezo pa\nyindu yeleyi ligongo yikopweche mulanda lwakwe.\nMtwe 28.\nMundu jwalijose akwete ufulu wakutama mchilambo mwamtendele kuti\nakomboleche kuwa ni maufulu gagali mumkamulano awu.\nMtwe 29.\nMundu akwenela kuchitendela chilambo chakwe yindu yine ni yine. Yinduyi\niwe iyoyo yiyili yangamlepelekasya mundujo kula ni kola nganisyo ni\nmaufulu gakwe gakwanila chenene.\nMaufulu ga wandu gakole malile mmalamusi ga chilambo kuti ufulu wajwine\nukasiusokonesya ufulu wamjakwe nambo soni kuti ikamuchisye kusunga\nmisyungu ni mtendele mchilambomo.\nMaufulu gelega gakasigakamulisikwa masengo mwakutindana ni malamusi ga\nchiwanja cha United Nations.\nMtwe 30.\nMkamulunano awu ngaukupeleka ufulu kwa chilambo chine chilichose,",
            "Image": "6700836e008d3bc309145f8b3f0e9d1f"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "likuga, kapena mundu jwalijose wakutenda chindu chine chilichose\nchimpaka chayochesye wandu maufulu gawo gagali mumkamulanowu.",
            "Image": "0b473d3603ddad8489e29680443f623a"
        }
    }
}
