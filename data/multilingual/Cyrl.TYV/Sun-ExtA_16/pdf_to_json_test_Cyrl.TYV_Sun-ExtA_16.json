{
    "MetaData": {
        "Author": null,
        "Creation_Date": 1581471285,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "41e10bda9084358ee3372aad4dc02340",
            "Index": 0,
            "Label": "1",
            "Size": [
                595.0,
                842.0
            ],
            "Text": "КИЖИНИҢ ЭРГЕЛЕРИНИҢ БҮГҮ-НИИТИ УГУУЛГАЗЫ\n1948 чылдың декабрь 10-да Чиңгине Ассамблеяның 217 А\n(III) резолюциязы-биле хүлээп лдынган болгаш\nчарлаттынган\nКИИРИЛДЕ\nКижи төрелгетен аймааның бүгү кежигүннериниң кижи\nмөзүзүн, оларның дең болгаш казып болбас\nэргелерин хүлээп көөрү хосталганың, чөптүг\nчоруктуң база бүгү-ниити тайбыңның үндезини\nболурун кичээнгейге албышаан; база\nкижиниң эргелеринге тоомча чок болгаш көөр хөөн\nчок чоруктуң кижи төрелгетенниң сагыжын аартып\nдүвүреткен дерзии үүлгедиглерге чедиргенин база\nкижилер сөстүң болгаш үзелдерниң хосталгазынга\nэргелиг, коргуушкун болгаш түрегделден хостуг\nделегейни тургузары кижилерниң бедик чүткүлү\nкылдыр чарлаттынганын кичээнгейге албышаан;\nбаза\nкижиниң эргелери хоойлуга кижи ужур-дүрүм чок\nчагыргага болгаш дарлалгага удур сөөлгү арга\nкылдыр тура халыышкын ажыглаар ужурга\nтаварышпас кылдыр камгалаттынган турарының\nэргежок чугулазын кичээнгейге албышаан; база\nчоннар аразынга эп-найыралдыг харылзааларның\nсайзыралын деткиириниң эргежок чугулазын\nкичээнгейге албышаан; база\nКаттышкан Нацияларның чоннарының кижиниң кол\nэргелеринге, кижи мөзүзүнге болгаш үнезинге база\nэр болгаш херээжен кижилерниң дең эргелиинге\nбүзүрелин Уставта бадыткаанын база улам хостуг\nбайдалга социал депшилгени болгаш амыдыралдың\nбайдалдарын экижидерин деткиирин\nшиитпирлээнин кичээнгейге албышаан; база\nкежигүн-күрүнелерниң Каттышкан Нациялар\nОрганизациязы-биле кады ажылдавышаан, кижиниң\nэргелерин болгаш кол хосталгаларын бүгүдениң\nхүндүлээрин база сагыырын чедип алырынга\nдеткимче бээрин хүлээнгенин кичээнгейге\nалбышаан; база\nбо эргелерниң болгаш хосталгаларның характерин\nбүгүдениң угаап билири ол хүлээлгени долузу-биле\nкүүседиринге улуг ужур-дузалыг болурун\nкичээнгейге албышаан,\nЧиңгине Ассамблея"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "8dd25ca740c0243175dbca47fba48dbd",
            "Index": 1,
            "Label": "2",
            "Size": [
                595.0,
                842.0
            ],
            "Text": "Кижиниң эргелериниң бо бүгү-ниити угуулгазын бүгү\nчоннарның болгаш күрүнелерниң күүседир дээш\nкызыдар ужурлуг база кижи бүрүзү болгаш\nниитилелдиң орган бүрүзү ук Угуулганы доктаамал\nкичээнгейге албышаан, чырыдылга болгаш\nөөредилге аргалары-биле ук эргелер биле\nхосталгаларны хүндүлээрин деткиир, национал\nболгаш улустар аразының депшилгелиг\nхемчеглерин ажыглап тургаш, Организацияның\nкежигүнү күрүнелериниң база ол күрүнелерниң\nюрисдикциязында турар девискээрлерниң\nчоннарының аразынга оларны бүгүдениң хүлээп көөрүн\nбаза үре-түңнелдиг боттанырын деткииринче\nугланган сорулга кылдыр чарлап тур.\n1 чүүл\nБүгү кижилер хостуг база мөзүзү болгаш эргелери\nдең кылдыр төрүттүнер. Оларга угаансарыыл болгаш\nарын-нүүр бердинген болур болгаш олар бот-\nботтарынга акы-дуңмалышкы хамаарылганы көргүзер\nужурлуг.\n2 чүүл\nКижи бүрүзү ук Угуулгада чарлаттынган бүгү\nэргелерге болгаш хосталгаларга язы-сөөгү,\nкежиниң өңү, эр-херээжени, дылы, чүдүлгези,\nполитиктиг болгаш өске-даа үзелдери, национал\nболгаш социал ызыгууру, өнчү-хөреңгизи, аңгы\nболгаш өске-даа байдалдардан хамаан чокка\nэргелиг.\nОон аңгыда, кижини ооң хамааржып турары күрүнениң\nазы девискээрниң политиктиг, хоойлу-дүрүм азы\nчоннар аразында статузун, ук девискээрниң\nхамаарышпазын, өскелерниң харагалзалында\nтурарын, бот-башкарылга чок азы бот-\nдогуннаашкынында кандыг-бир кызыгаарлыг бооп\nтурарын барымдаалап ылгаар чорук турбас\nужурлуг.\n3 чүүл\nКижи бүрүзү амыдырап-чурттаар, хостуг болур\nболгаш дээп болбас эргелиг.\n4 чүүл\nКым-даа кулданыгга азы хостуг эвес байдалга\nтуттунмас ужурлуг; кулданыгның болгаш кул\nсадарының бүгү хевирлери хоруглуг.\n5 чүүл\nКым-даа эрии-шаажыга азы каржы, кижизиг эвес азы"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c17035db3fc3d7271b99775e0ad82171",
            "Index": 2,
            "Label": "3",
            "Size": [
                595.0,
                842.0
            ],
            "Text": "ооң кижи мөзүзүн дорамчылаан аажылалга болгаш\nшииткелге таварышпас ужурлуг.\n6 чүүл\nКижи бүрүзү каяа-даа чорааш, ооң тускай субъект\nэргелиин хүлээп көөрүнге эргелиг.\n7 чүүл\nБүгү кижилер хоойлу мурнунга дең эргелиг база\nхоойлуга кандыг-даа ылгал чокка, дең камгаладыр\nэргелиг. Бүгү кижилер ук Угуулганы хажыдып турар\nылгай көрүүшкүнден база ындыг ылгай көрүүшкүннү\nкылырынче күткүлгеден дең камгаладыр эргелиг.\n8 чүүл\nКижи бүрүзү конституция азы хоойлу езугаар\nкөрдүнген кол эргелери хажыттынган\nтаварылгаларда долу эргелиг национал шүүгүнүң ооң\nэргелерин катап үре-түңнелдиг тургузуп бээринге\nэргелиг.\n9 чүүл\nКым-даа барымдаа чок хоругдалга, тудуп\nхоругдаашкынга азы ойладыышкынга таварышпас\nужурлуг.\n10 чүүл\nКижи бүрүзү ооң эргелерин болгаш хүлээлгелерин\nтодарадып бээринге база аңаа онааштырып турар\nкем-херек буруудадыышкынының барымдаалыын\nтодарадырынга база ооң херээн хамаарышпас\nболгаш тала тыртпас шүүгүнүң ажык болгаш чөптүг\nчоруктуң бүгү негелделерин сагывышаан, сайгарып\nкөөрүнге эргелиг.\n11 чүүл\nКем-херек үүлгеткен деп буруудаттырып турар\nкижи бүрүзү камгалалдың бүгү аргаларын хандырып\nберип турар ажык шүүгү сайгарылгазынга ооң\nбуруулуу хоойлу езугаар тодараттынмаан шаанда\nбуруу чок деп санадыр эргелиг.\nКым-даа болуп турган үезинде национал хоойлулар\nазы чоннар аразының хоойлу-дүрүмү-биле кем-херек\nүүлгедиишкини болбайн турган кандыг-бир\nкылдыныглардан азы чүнү-даа кылбаанындан үнген\nүүлгедиг дээш шииттирбес ужурлуг. Ол ышкаш\nүүлгедигниң болган үезинде берип болур турган\nкеземчеден аар кеземче бээри болдунмас."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "4d9ddd7bd0a7c91dd9c2dd2f503ed1bc",
            "Index": 3,
            "Label": "4",
            "Size": [
                595.0,
                842.0
            ],
            "Text": "12 чүүл\nКым-даа ооң амы-хууда болгаш өг-бүле\nчуртталгазынче туразында холгаарлаашкынга,\nбажың-балгадынга дээп болбазынга,\nчагаалажыышкынының чажыт чоруунга азы ат-\nалдары болгаш репутациязынга шоглаашкынга\nтаварышпас ужурлуг. Кижи бүрүзү хоойлуга ындыг\nхолгаарлаашкын азы шоглаашкыннардан\nкамгаладыр эргелиг.\n13 чүүл\nКижи бүрүзү кайы-бир күрүнениң кызыгаарының\nиштинге хостуг чоруур болгаш бодунга чурттаар\nчерни шилип алыр эргелиг.\nКижи бүрүзү кандыг-даа чурттан, ооң иштинде\nбодунуң чуртундан база үнүп чоруур база бодунуң\nчуртунче ээп кээр эргелиг.\n14 чүүл\nКижи бүрүзү истеп сүрүүшкүнден хоргадалды өске\nчурттардан дилээр база ол хоргадалды ажыглаар\nэргелиг.\nБо эрге политиктиг эвес үүлгедиг азы Каттышкан\nНациялар Организациязының сорулга болгаш\nпринциптеринге удурланышкак кылдыныглар дээш\nистеп сүрүп турар таварылгада ажыглаттынмас.\n15 чүүл\nКижи бүрүзү хамааты болур эргелиг.\nКым-даа хамааты эргезинден азы хамааты эргезин\nсолуур эргезинден үндезин чокка казытпас\nужурлуг.\n16 чүүл\nНазы четкен эр болгаш херээжен кижилер язы-сөөк,\nнационалы азы чүдүлгезиниң аайыбиле кандыг-даа\nкызыгаарлаашкын чокка өгленип, бодунуң өг-\nбүлезин тургузар эргелиг. Олар\nбадыланышканынга хамаарыштыр, бадылалдыг\nтурган үезинде база ону күш чок деп санаан\nүезинде дең эргелерни ажыглаар.\nБадылажыышкын чүгле өгленчип турар ийи таланың\nхостуг болгаш бүрүн дугуржулгазыбиле бооп\nболур.\nӨг-бүле ниитилелдиң чайгаар болгаш үндезин үүрү\nболур база ниитилел биле күрүнениң талазындан"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "f997a011c40d83bf376966b50ba3fa1d",
            "Index": 4,
            "Label": "5",
            "Size": [
                595.0,
                842.0
            ],
            "Text": "камгаладыр эргелиг.\n17 чүүл\nКижи бүрүзү өнчү-хөреңгизин чааскаан-даа, өскелер-\nбиле кады-даа эдилээр эргелиг.\nКым-даа өнчү-хөреңгизин үндезин чокка хавыртпас\nужурлуг.\n18 чүүл\nКижи бүрүзү бодалдың, арын-нүүрнүң болгаш чүдүлгениң\nхосталгазынга эргелиг; бо эргеге бодунуң\nчүдүлгезин азы үзелдерин өскертириниң хосталгазы\nбаза бодунуң чүдүлгезин азы үзелдерин чааскаан-\nдаа, өскелер-биле кады-даа хөйге азы аңгы\nкылдынган өөредилге, мөргүл база шажынчы болгаш\nритуалдыг езулалдар дамчыштыр нептередириниң\nхосталгазы хамааржып турар.\n19 чүүл\nКижи бүрүзү үзелдерниң база оларны хостуг\nилередириниң хосталгазынга эргелиг; бо эргеге\nбодунуң үзелдеринге моондак чокка бүзүреп сагыыр\nбаза күрүне кызыгаарларындан хамаан чокка база\nкандыг-даа арга-биле информация болгаш\nидеяларны дилээр, алыр база тарадыр хосталга\nхамааржып турар.\n20 чүүл\nКижи бүрүзү тайбың чыыш болгаш\nкаттыжыышкыннарның хосталгазынга эргелиг.\nКым-даа кайы-бир каттыжыышкынга киреринге\nчыгатпас ужурлуг.\n21 чүүл\nКижи бүрүзү бодунуң чуртунуң удуртулгазынга боду\nдорт азы хостуг ёзу-биле соңгуттурган\nтөлээлекчилерни дамчыштыр киржир эргелиг.\nКижи бүрүзү бодунуң чуртунга күрүне албанынга дең\nкирер эргелиг.\nЧоннуң күзел-соруу чазактың эрге-чагыргазының\nүндезини болур ужурлуг; бо күзелсорук албан\nниити болгаш дең чажыт бадылаашкын аргазы-биле\nазы соңгуурунуң хосталгазын хандырып турар дең\nчергелиг өске хевирлер дузазы-биле эрткен\nболгаш хажыдыышкын кылдынмаан өйлеп-өйлеп болур\nсоңгулдаларга илереп кээр ужурлуг."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7816dac95d58b11d2f13d83d5da7b245",
            "Index": 5,
            "Label": "6",
            "Size": [
                595.0,
                842.0
            ],
            "Text": "22 чүүл\nКижи бүрүзү ниитилелдиң кежигүнү болганда,\nнационал күжениг болгаш чоннар аразында кады\nажылдажылганың ачызында күрүне бүрүзүнүң\nкурлавырлары болгаш тургузуунга дүүштүр кижи\nмөзүзүн баксыратпайн тударынга база экономика,\nсоциал болгаш культура адырларынга хостуг\nсайзыраарынга эргежок чугула социал\nхандырылга алырынга база эргелери боттанган\nтурарынга эргелиг.\n23 чүүл\nКижи бүрүзү ажылдаар, ажылды хостуг шилип алыр,\nажылдаар байдалының чөптүг болгаш таарымчалыг\nболурунга база ажыл чок чоруктан камгалалга\nэргелиг.\nКижи бүрүзү кандыг-даа ылгай көрүүшкүн чокка дең\nажыл дээш дең төлевир алыр эргелиг.\nАжылдап турар кижи бүрүзү бодунуң болгаш өг-\nбүлезиниң кижи мөзүзүнге төлептиг амыдыралды\nтудар чөптүг болгаш сеткилди хандырып турар\nбаза херек апарганда социал хандырылганың өске\nхевирлеринден немелделиг төлевирни алыр\nэргелиг.\nКижи бүрүзү бодунуң эргелерин камгалаары-биле\nпрофессионалдыг эвилелдер тургузар база\nпрофессионалдыг эвилелдерге кирер эргелиг.\n24 чүүл\nКижи бүрүзү дыштанылгага база хостуг үеге\nэргелиг, ооң иштинде ажыл хүнүн шын\nкызыгаарлаарынга база өйлеп-өйлеп бээр\nтөлевирлиг шөлээге эргелиг.\n25 чүүл\nКижи бүрүзү амыдыралдың, ооң иштинде аъш-чемниң,\nидик-хептиң, чурттаар орансаваның, эмчи\nажаалгазының база эргежок чугула социал\nхандырылганың ооң бодунуң болгаш өг-бүлезиниң\nкадыкшылын баксыратпайн тударынга база чаагай\nбайдалын хандырарынга четчир деңнелдиг\nболурунга эргелиг база ажыл чок артканда,\nаараанда, инвалид апарганда, дулгуяк калганда,\nназылап кыраанда азы оон хамаарышпас\nбайдалдарда амыдыраар аргаларын чидиргенде,\nхандырылга алыр эргелиг.\nИе болуру болгаш чаш назын тускай ажаал-тежээл\nболгаш дуза алырынга эргени берип турар. Бүгү"
        },
        "6": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "08666f758a17739e3228c7395e1d3b53",
            "Index": 6,
            "Label": "7",
            "Size": [
                595.0,
                842.0
            ],
            "Text": "уруглар, өг-бүлеге азы сурас төрүттүнгенинден\nхамаан чокка, дөмей социал камгалалды алыр\nужурлуг.\n26 чүүл\nКижи бүрүзү өөренир эргелиг. Өөредилге бети дизе\nэге болгаш ниити өөредилгеге хамаарыштыр халас\nболур ужурлуг. Эге өөредилге албан болур\nужурлуг. Техниктиг болгаш профессионалдыг\nөөредилге бүгүдеге белен чедингир болур ужурлуг\nбаза дээди өөредилге кижи бүрүзүнүң салымныының\nаайы-биле бүгүдеге бир дөмей чедингир болур\nужурлуг.\nЭртем-билиг кижиниң долу сайзыралынче болгаш\nкижиниң эргелеринге база хосталгаларынга\nхүндүткелди бедидеринче угланган болур ужурлуг.\nЭртем-билиг бүгү чоннарның, сөөк-язы база шажын\nбөлүктериниң бот-боттарын билчиринге, өскелерниң\nбодалдарын, чүдүлге-сүзүглелдерин хүлээп\nбилиринге, эп-найыралдыг чорукка база\nКаттышкан Нациялар Организациязының тайбыңны\nдеткээн ажыл-чорудулгазынга деткимчени бээр\nужурлуг.\nАда-ие улус боттарының назы четпээн уругларының\nөөредилгезиниң хевирин чугулалап шилиир\nэргелиг.\n27 чүүл\nКижи бүрүзү ниитилелдиң культура амыдыралынга\nхостуг киржир, уран чүүлден таалал алыр, эртем\nдепшилгезинге киржир болгаш ооң кежиктерин\nажыглаар эргелиг.\nКижи бүрүзү автору бооп турары эртем, чогаал\nболгаш уран чүүл ажылдарының түңнели болур\nморальдыг болгаш материалдыг эрге-ажыы\nкамгалаттынган турарынга эргелиг.\n28 чүүл\nКижи бүрүзү ук Угуулгада айыттынган эргелер\nболгаш хосталгаларны долузу-биле хандырып\nтурар социал болгаш улустар аразының корум-\nчурумунга эргелиг.\n29 чүүл\nКижи бүрүзү ооң хостуг болгаш долу сайзыралын\nхандырып болур ниитилелдиң мурнунга\nхүлээлгелерлиг.\nКижи бүрүзү бодунуң эргелерин болгаш"
        },
        "7": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "53a881e14d8f4148106281e6a8c9e694",
            "Index": 7,
            "Label": "8",
            "Size": [
                595.0,
                842.0
            ],
            "Text": "хосталгаларын боттандырып тургаш, хоойлу\nёзугаар өске кижилерниң эргелери биле\nхосталгаларын болур-чогууру-биле хүлээп көөрүн\nбаза хүндүлээрин хандырар база демократтыг\nниитилелге мөзү-шынарның чөптүг негелделерин, хөй-\nниити чурумун болгаш ниити чаагай байдалды\nхандырар сорулга-биле тодараттынган чүгле\nындыг кызыгаарлаашкыннарга таваржыр ужурлуг.\nОл эргелерниң болгаш хосталгаларның\nботтандырыышкыны кандыг-даа таварылгада\nКаттышкан Нациялар Организациязының сорулга\nболгаш принциптеринге удурланышкак болбас\nужурлуг.\n30 чүүл\nУк Угуулгада чүү-даа чүве кайы-бир күрүнеге,\nбөлүкке азы тус кижилерге ук Угуулгада\nайыттынган эргелер болгаш хосталгаларны\nузуткаарынче угланган ажылдар чорударынга азы\nкылдыныглар кылырынга эрге берип турар деп\nтайылбырлаттынып болбас."
        }
    }
}
