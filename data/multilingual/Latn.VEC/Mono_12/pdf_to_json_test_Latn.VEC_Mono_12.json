{
    "MetaData": {
        "Author": null,
        "Creation_Date": 1581471319,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "5f7231b44907ab4b0de9eac8e2c73db7",
            "Index": 0,
            "Label": "1",
            "Size": [
                595.0,
                842.0
            ],
            "Text": "Declarasion univarsałe de i deriti umani\nPreànboło\nConsidarà che el reconosimento de ła dinjità inerente a tuti i menbri de ła fameja umana e de i\nsó deriti, conpanji e inałienàbiłi, el costituise el fondamento de ła łibartà, de ła justisia e\nde ła paze inte’l mondo;\nConsidarà che el desconosimento e el despreso de i deriti umani i ga portà a ati de barbarità\nche i ofende ła cosiensa de l’umanità, e che el rivar de un mondo ndove che i èsari umani i\ngode de ła łibartà de paroła e de credo e de ła łibartà da ła paura e da’l bezonjo el ze stà\nproclamà cofà ła pì alta aspirasion de l’omo;\nConsidarà ch’A ze indespensàbiłe che i deriti umani i sie protezesti da norme zurìdeghe, se A\nse vołe evitar che l’omo el sie costreto a recórar, cofà ùltima istansa, a ła rebełion contro\nde ła tiranìa e l’opresion;\nConsidarà ch’A ze indespensàbiłe promóvar el dezviłupo de raporti da amighi intrà Nasion;\nConsidarà che i pòpołi de łe Nasion Unìe i ga reafermà inte ła Carta ła só fede inte i deriti\numani fondamentałi, inte ła dinjità e inte’l vałor de ła parsona umana, inte l’eguajansa de i\nderiti de l’omo e de ła dona, e i ga desizo de promóvar el progreso sosiałe e un mejo tenor de\nvita in na pì granda łibartà;\nConsidarà che i Stati menbri i se ga inpenjà a parseguir, in cooparasion co łe Nasion Unìe, el\nrespeto e l’osarvansa univarsałe de i deriti umani e de łe łibartà fondamentałe;\nConsidarà che na consesion comun de ’sti deriti e de ’ste łibartà ła ze de ła màsima inportansa\npar ła piena reałizasion de ’sti inpenji;\nL’asenblèa zenarałe\nła proclama\n’sta declarasion cofà ideałe comun par tuti i pòpołi e łe nasion, a’l fin che onji parsona e\nonji partision de ła sosietà łe gapie da mirar, tenjendo ’sta Declarasion senpre inamente, a\npromóvar co l’insenjamento e l’educasion a’l respeto de ’sti deriti e de ’ste łibartà e\ntraverso de mezure progresive, nasionałe e intarnasionałe, par seguràrghene reconosimento e\nosarvansa efetive, tanto par i pòpołi de i Stati Menbri par primi, che par i pòpołi che i ze\nsoto só jurizdision.\nArtìgoło 1\nTuti i èsari umani i nase łìbari e conpanji par dinjità e deriti. I ze dotài de rajon e de\ncosiensa e i ga da conportarse intrà de łori co spìrito de fradełi.\nArtìgoło 2\nA onjun A ghe speta tuti i deriti e tute łe łibartà prezentài inte ’sta Declarasion, sensa\nnesuna distinsion, cofà de rasa, de cołor, de seso, de łengua, de rełijon, de opinion połìtega\no de altra sorte, de orìzene nasionałe o sosiałe, de richesa, de nàsita o de altra condision.\nOltratuto, nesuna distinsion ła sarà fata drio el status połìtego, zurìdego o intarnasionałe\nde’l paeze o de’l teritorio da ndo’ che na parsona ła vien, che’l sia independente, o soto\naministrasion dełegà, o mìa autònomo, o sojeto a łimitasion de sovranità, cuała che ła sipie.\nArtìgoło 3\nOnjun el ga el derito a ła vita, a ła łibartà e a ła segurità de ła só parsona.\nArtìgoło 4\nNesun el podarà èsar tenjù da sciavo o da servo; ła sciavitù e el marcà de sciavi i sarà\nproibìi in tute łe maniere.\nArtìgoło 5\nNesun el podarà èsar meso soto tortura o a tratamenti o punision crudełe, dezumane o\ndezgradante.\nArtìgoło 6\nOnjun el ga el derito, dapartuto, a’l reconosimento de ła só parsonałità zurìdega."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "f3f6c29cace18e4c8f9df489b405a13d",
            "Index": 1,
            "Label": "2",
            "Size": [
                595.0,
                842.0
            ],
            "Text": "Artìgoło 7\nTuti cuanti i ze conpanji davanti a ła łeze e i ga el derito, sensa nesuna discriminasion, a ła\nstesa protesion da parte de ła łeze. Tuti cuanti i ga derito a na stesa protesion contro de\nonji discriminasion che ła ghe vaga contro a ’sta Declarasion, e cusì anca par onji istigasion\na ’sta dita discriminasion.\nArtìgoło 8\nOnjun el ga el derito a na efetiva posibiłità de recorso a tribunałi conpetenti, contro de ati\nche no i respeta i só deriti fondamentałi reconosùi da ła costitusion o da ła łeze.\nArtìgoło 9\nNesun el podarà èsar arestà, inprezonà o eziłià par arbitrio.\nArtìgoło 10\nOnjun el ga el derito, in condision conpanja par tuti, a na udiensa justa e pùblega davanti de\nun tribunałe independente e inparsiałe, par ła detarminasion de i só deriti, de i só doveri e\nanca de onji acuzasion criminałe contro de łu.\nArtìgoło 11\nOnji parsona acuzà de un crìmene ła ze considarà inosente fin che ła só colpa ła sia stà provà\npar via łegałe inte un proseso pùblego ndo’ che ła gapia vùo tute łe garansìe che łe ghe vołe\npar ła só defension.\nNesun el sarà condanà par un conportamento de comision o de omision che, inte’l momento de’l\nfato, no’l fuse considarà crìmene drio el derito interno o drio el derito intarnasionałe.\nIsteso, nesuna pena ła podarà èsar sentensià che ła sipie suparior a cueła che ła jera prevista\ninte’l momento de ła comision de’l crìmene.\nArtìgoło 12\nNesun el gavarà da subir intarfarense arbitrarie inte ła só vita privà, inte ła só fameja, inte\nła só caza, inte ła só corespondensa, e njanca da védare ofendesti el só onor e ła só\nreputasion. Onjun el ga el derito de èsar tutełà da ła łeze contro de ’ste intarfarense o\nofeze.\nArtìgoło 13\nOnjun el ga el derito a ła łibartà de móvarse e de abitar rento i confini de onji Stato.\nOnjun el ga el derito de ndar via da onji paeze, fuse anca el suo, come anca de retornar a’l só\npaeze.\nArtìgoło 14\nOnjun el ga el derito de sercar e de gòdar, rento de altri paezi, de aziło da łe parsecusion.\n’Sto derito no’l podarà èsar invocà cuando che ła parsona ła sia par vero resercà par crìmeni\nmìa połìteghi o par asion contro i fini e i prinsipi de łe Nasion Unìe.\nArtìgoło 15\nOnjun el ga derito a na nasionałità.\nA nesun A podarà èsarghe cavà par arbitrio ła só nasionałità e njanca el derito de muarla.\nArtìgoło 16\nÒmani e fémane òtemi i ga el derito de maridarse e de fondar na fameja, sensa łimitasion de\nrasa, nasionałità o rełijon. I ga deriti conpanji revardo a’l matrimonio, durando el matrimonio\ne inte l’ato de ła só desołusion.\nEl matrimonio el podarà èsar fato soło che co’l łìbaro e pien consentir de i spozi promesi.\nŁa fameja ła ze el nucleo naturałe e fondamentałe de ła sosietà e ła ga el derito a èsar\nprotejesta da ła sosietà e da’l Stato.\nArtìgoło 17\nOnjun el ga el derito de aver na propietà sua parsonałe o in comun co altri.\nNesun el podarà èsar deprivà de ła só propietà par arbitrio."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "4e1e50567aa68493ab5d75167b6274af",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artìgoło 18\nOnjun el ga el derito a ła łibartà de pensier, de cosiensa e de rełijon; ’sto derito el ciapa\nrento anca ła łibartà de muar rełijon o credensa, e ła łibartà de manifestar, izoładamente o in\ncomun, in pùblego e in privà, ła propia rełijon o ła propia credensa inte l’insenjar, inte’l\nprategar, inte’l culto e inte l’osarvansa de i riti.\nArtìgoło 19\nOnjun el ga el derito a ła łibartà de opinion e de espresion, ciapà rento anca el derito de no\nèsar mołestà par ła só opinion, e cueło de sercar, otènjar e devulgar informasion e idèe co\nonji mezo e sensa revardo par i confini.\nArtìgoło 20\nOnjun el ga el derito a ła łibartà de reunion e de asosiasion pasìfega.\nNesun el pol èsar costrenzesto a far parte de na asosiasion.\nArtìgoło 21\nOnjun el ga el derito de partesipar a’l governo de’l só paeze, sia par direto che par traverso\nde raprezentanti łibaramente sielti.\nOnjun el ga el derito de intrar a l’inpiego pùblego de’l só paeze in condision conpanje par\ntuti.\nŁa vołontà popołar ła ze el fondamento de l’autorità de’l governo; ’sta vołontà ła ga da ndar\nestarnà par traverso de ełesion pariòdeghe e vere, fate co’l voto univarsałe, conpanjo e\nsegreto, o drio na prosedura de tenor guałivo de łìbara votasion.\nArtìgoło 22\nOnjun, sendo menbro de ła sosietà, el ga el derito a ła segurità sosiałe, e anca a ła\nreałizasion par traverso de’l sforso nasionałe e de ła cooparasion intarnasionałe e in łigo co\nl’organizasion e łe resorse de onji Stato, de i deriti econòmeghi, sosiałi e culturałi\nindespensàbiłi par ła só dinjità e a’l dezviłupo łìbaro de ła só parsonałità.\nArtìgoło 23\nOnjun el ga derito al łavoro, a ła łìbara sielta de’l posto de inpiego, a condision de łavoro\njuste e asetàbiłe e a ła protesion contra ła dezocupasion.\nOnjun el ga, sensa discriminasion, el derito a na retribusion conpanja par el medèzemo łaoro.\nOnjun che’l łaora el ga derito a na remunarasion justa e co sodisfasion che ła ghe segure a łu\nmedèzemo e a ła só fameja de poder vìvar co dinjità umana e integrà, se ocor, da altri mezi de\nprotesion sosiałe.\nOnjun el ga derito de fondar sindacati e de farghe adezion par ła defension de i só intaresi.\nArtìgoło 24\nOnjun el ga el derito de sponsar e de straviarse, ciapà rento donca anca na łimitasion\nrasionałe de łe ore de łaoro e ferie pariòdeghe pagàe.\nArtìgoło 25\nOnjun el ga el derito a un tenor de vita che’l baste a garantir ła sałute e el ben èsar suo e\nde ła só fameja, co ocio partegołar par ła nutrision, el vestir, ła caza, e łe cure mèdeghe e i\nservisi sosiałi che i ocor; e el ga el derito a ła segurità in cazo de dezocupasion, małatìa,\ninvałidità, vedovansa, ansianità o par onji altro cazo de pèrdita de i mezi de susistensa par\nsircostanse independenti da ła só vołontà.\nŁa maternità e ła infansia łe ga el derito a cure e asistense spesiałe. Tuti i putełi, nasesti\ninte’l matrimonio o fora, i ga da gòdar de ła stesa protesion sosiałe.\nArtìgoło 26\nOnjun el ga el derito a l’istrusion. L’istrusion ła ga da èsar gratis almanco par cueło che’l\nrevarda łe clase ełementar e fondamentałe. L’istrusion ełementar ła ga da èsar de òbligo.\nL’istrusion tècnega e profesionałe ła ga da èsarghe mesa a ła despozision de tuti e l’istrusion\nsuparior ła ga da èsar guałiva e a ła portada de tuti drio el mèrito.\nL’istrusion ła ga da èsar inderisà a’l dezvełupo pien de ła parsonałità umana e a’l renforso"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "f477689d9d2133266a31782bbfeeb9c8",
            "Index": 3,
            "Label": "4",
            "Size": [
                595.0,
                842.0
            ],
            "Text": "de’l respeto de i deriti umani e de łe łibartà fondamentałe. Ła ga da promóvar ła conprension,\nła tołaransa, ła amighità intrà de tute łe Nasion, i grupi rasiałi e rełijozi, e ła ga da\njovarghe a l’òpara de łe Nasion Unìe par el mantenjimento de ła paze.\nI zenidori i ga el derito de priorità inte ła sielta de’l tipo de istrusion da darghe a i só\nfiołi.\nArtìgoło 27\nOnjun el ga el derito de ciapar parte łibaramente a ła vita culturałe de ła comunità, de gòdar\nde łe arte e de partesipar a’l progreso sientìfego e a i só benefisi.\nOnjun el ga derito a ła protesion de i intaresi morałi e matariałi che i vien da onji produsion\nsientìfega, łetararia e artìstega che’l gapia reałizà.\nArtìgoło 28\nOnjun el ga el derito a un órdene sosiałe e intarnasionałe ndo’ che i deriti e łe łibartà\nprezentài inte ’sta Declarasion i pose èsar reałizài in pien.\nArtìgoło 29\nOnjun el ga serti òblighi verso de ła comunità, che łà soło ła só parsonałità ła cata posìbiłe\nel só dezviłupo łìbaro e pien.\nInte l’ezersitar de i só deriti e de łe só łibartà, onjun el pol catarse de fronte soło che\nchełe łimitasion che łe ze stabiłìe da ła łeze par segurar el reconosimento e el respeto de i\nderiti e de łe łibartà de i altri e par sodisfar łe nesesità juste de ła morałe, de l’órdene\npùblego e de’l ben èsar zenarałe inte na sosietà democràtega.\n’Sti deriti e ’ste łibartà no i pol, inte nesuna maniera, èsar ezersitài in contrasto co i fini\ne i prensipi de łe Nasion Unìe.\nArtìgoło 30\nNjente rento de ’sta Declarasion el pol èsar intarpretà inte’l senso de conportar un derito de\nun Stato, grupo o parsona ch’A se voje, de ezersitar na atività o de conpir un ato mirà a ła\ndestrusion de calchedun de i deriti e de łe łibartà cusì declarài."
        }
    }
}
