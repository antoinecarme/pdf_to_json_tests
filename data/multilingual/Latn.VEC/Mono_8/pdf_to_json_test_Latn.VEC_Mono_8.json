{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471307,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Declarasion univarsa\u0142e de i deriti umani\nPre\u00e0nbo\u0142o\nConsidar\u00e0 che el reconosimento de \u0142a dinjit\u00e0 inerente a tuti i menbri de \u0142a fameja umana e de i s\u00f3 deriti, conpanji e ina\u0142ien\u00e0bi\u0142i, el\ncostituise el fondamento de \u0142a \u0142ibart\u00e0, de \u0142a justisia e de \u0142a paze inte\u2019l mondo;\nConsidar\u00e0 che el desconosimento e el despreso de i deriti umani i ga port\u00e0 a ati de barbarit\u00e0 che i ofende \u0142a cosiensa de l\u2019umanit\u00e0, e che\nel rivar de un mondo ndove che i \u00e8sari umani i gode de \u0142a \u0142ibart\u00e0 de paro\u0142a e de credo e de \u0142a \u0142ibart\u00e0 da \u0142a paura e da\u2019l bezonjo el ze st\u00e0\nproclam\u00e0 cof\u00e0 \u0142a p\u00ec alta aspirasion de l\u2019omo;\nConsidar\u00e0 ch\u2019A ze indespens\u00e0bi\u0142e che i deriti umani i sie protezesti da norme zur\u00ecdeghe, se A se vo\u0142e evitar che l\u2019omo el sie costreto a\nrec\u00f3rar, cof\u00e0 \u00f9ltima istansa, a \u0142a rebe\u0142ion contro de \u0142a tiran\u00eca e l\u2019opresion;\nConsidar\u00e0 ch\u2019A ze indespens\u00e0bi\u0142e prom\u00f3var el dezvi\u0142upo de raporti da amighi intr\u00e0 Nasion;\nConsidar\u00e0 che i p\u00f2po\u0142i de \u0142e Nasion Un\u00ece i ga reaferm\u00e0 inte \u0142a Carta \u0142a s\u00f3 fede inte i deriti umani fondamenta\u0142i, inte \u0142a dinjit\u00e0 e inte\u2019l\nva\u0142or de \u0142a parsona umana, inte l\u2019eguajansa de i deriti de l\u2019omo e de \u0142a dona, e i ga desizo de prom\u00f3var el progreso sosia\u0142e e un mejo\ntenor de vita in na p\u00ec granda \u0142ibart\u00e0;\nConsidar\u00e0 che i Stati menbri i se ga inpenj\u00e0 a parseguir, in cooparasion co \u0142e Nasion Un\u00ece, el respeto e l\u2019osarvansa univarsa\u0142e de i deriti\numani e de \u0142e \u0142ibart\u00e0 fondamenta\u0142e;\nConsidar\u00e0 che na consesion comun de \u2019sti deriti e de \u2019ste \u0142ibart\u00e0 \u0142a ze de \u0142a m\u00e0sima inportansa par \u0142a piena rea\u0142izasion de \u2019sti inpenji;\nL\u2019asenbl\u00e8a zenara\u0142e\n\u0142a proclama\n\u2019sta declarasion cof\u00e0 idea\u0142e comun par tuti i p\u00f2po\u0142i e \u0142e nasion, a\u2019l fin che onji parsona e onji partision de \u0142a sosiet\u00e0 \u0142e gapie da\nmirar, tenjendo \u2019sta Declarasion senpre inamente, a prom\u00f3var co l\u2019insenjamento e l\u2019educasion a\u2019l respeto de \u2019sti deriti e de \u2019ste \u0142ibart\u00e0 e\ntraverso de mezure progresive, nasiona\u0142e e intarnasiona\u0142e, par segur\u00e0rghene reconosimento e osarvansa efetive, tanto par i p\u00f2po\u0142i de i\nStati Menbri par primi, che par i p\u00f2po\u0142i che i ze soto s\u00f3 jurizdision.\nArt\u00ecgo\u0142o 1\nTuti i \u00e8sari umani i nase \u0142\u00ecbari e conpanji par dinjit\u00e0 e deriti. I ze dot\u00e0i de rajon e de cosiensa e i ga da conportarse intr\u00e0 de \u0142ori co\nsp\u00ecrito de frade\u0142i.\nArt\u00ecgo\u0142o 2\nA onjun A ghe speta tuti i deriti e tute \u0142e \u0142ibart\u00e0 prezent\u00e0i inte \u2019sta Declarasion, sensa nesuna distinsion, cof\u00e0 de rasa, de co\u0142or, de\nseso, de \u0142engua, de re\u0142ijon, de opinion po\u0142\u00ectega o de altra sorte, de or\u00eczene nasiona\u0142e o sosia\u0142e, de richesa, de n\u00e0sita o de altra\ncondision.\nOltratuto, nesuna distinsion \u0142a sar\u00e0 fata drio el status po\u0142\u00ectego, zur\u00ecdego o intarnasiona\u0142e de\u2019l paeze o de\u2019l teritorio da ndo\u2019 che na\nparsona \u0142a vien, che\u2019l sia independente, o soto aministrasion de\u0142eg\u00e0, o m\u00eca aut\u00f2nomo, o sojeto a \u0142imitasion de sovranit\u00e0, cua\u0142a che \u0142a\nsipie.\nArt\u00ecgo\u0142o 3\nOnjun el ga el derito a \u0142a vita, a \u0142a \u0142ibart\u00e0 e a \u0142a segurit\u00e0 de \u0142a s\u00f3 parsona.\nArt\u00ecgo\u0142o 4\nNesun el podar\u00e0 \u00e8sar tenj\u00f9 da sciavo o da servo; \u0142a sciavit\u00f9 e el marc\u00e0 de sciavi i sar\u00e0 proib\u00eci in tute \u0142e maniere.\nArt\u00ecgo\u0142o 5\nNesun el podar\u00e0 \u00e8sar meso soto tortura o a tratamenti o punision crude\u0142e, dezumane o dezgradante.\nArt\u00ecgo\u0142o 6\nOnjun el ga el derito, dapartuto, a\u2019l reconosimento de \u0142a s\u00f3 parsona\u0142it\u00e0 zur\u00ecdega.\nArt\u00ecgo\u0142o 7\nTuti cuanti i ze conpanji davanti a \u0142a \u0142eze e i ga el derito, sensa nesuna discriminasion, a \u0142a stesa protesion da parte de \u0142a \u0142eze. Tuti\ncuanti i ga derito a na stesa protesion contro de onji discriminasion che \u0142a ghe vaga contro a \u2019sta Declarasion, e cus\u00ec anca par onji\nistigasion a \u2019sta dita discriminasion.\nArt\u00ecgo\u0142o 8\nOnjun el ga el derito a na efetiva posibi\u0142it\u00e0 de recorso a tribuna\u0142i conpetenti, contro de ati che no i respeta i s\u00f3 deriti fondamenta\u0142i\nreconos\u00f9i da \u0142a costitusion o da \u0142a \u0142eze.\nArt\u00ecgo\u0142o 9\nNesun el podar\u00e0 \u00e8sar arest\u00e0, inprezon\u00e0 o ezi\u0142i\u00e0 par arbitrio.\nArt\u00ecgo\u0142o 10\nOnjun el ga el derito, in condision conpanja par tuti, a na udiensa justa e p\u00f9blega davanti de un tribuna\u0142e independente e inparsia\u0142e, par\n\u0142a detarminasion de i s\u00f3 deriti, de i s\u00f3 doveri e anca de onji acuzasion crimina\u0142e contro de \u0142u.\nArt\u00ecgo\u0142o 11\nOnji parsona acuz\u00e0 de un cr\u00ecmene \u0142a ze considar\u00e0 inosente fin che \u0142a s\u00f3 colpa \u0142a sia st\u00e0 prov\u00e0 par via \u0142ega\u0142e inte un proseso p\u00f9blego ndo\u2019\nche \u0142a gapia v\u00f9o tute \u0142e garans\u00ece che \u0142e ghe vo\u0142e par \u0142a s\u00f3 defension.\nNesun el sar\u00e0 condan\u00e0 par un conportamento de comision o de omision che, inte\u2019l momento de\u2019l fato, no\u2019l fuse considar\u00e0 cr\u00ecmene drio el\nderito interno o drio el derito intarnasiona\u0142e. Isteso, nesuna pena \u0142a podar\u00e0 \u00e8sar sentensi\u00e0 che \u0142a sipie suparior a cue\u0142a che \u0142a jera\nprevista inte\u2019l momento de \u0142a comision de\u2019l cr\u00ecmene.\nArt\u00ecgo\u0142o 12\nNesun el gavar\u00e0 da subir intarfarense arbitrarie inte \u0142a s\u00f3 vita priv\u00e0, inte \u0142a s\u00f3 fameja, inte \u0142a s\u00f3 caza, inte \u0142a s\u00f3 corespondensa, e\nnjanca da v\u00e9dare ofendesti el s\u00f3 onor e \u0142a s\u00f3 reputasion. Onjun el ga el derito de \u00e8sar tute\u0142\u00e0 da \u0142a \u0142eze contro de \u2019ste intarfarense o\nofeze.\nArt\u00ecgo\u0142o 13\nOnjun el ga el derito a \u0142a \u0142ibart\u00e0 de m\u00f3varse e de abitar rento i confini de onji Stato.\nOnjun el ga el derito de ndar via da onji paeze, fuse anca el suo, come anca de retornar a\u2019l s\u00f3 paeze.",
            "Image": "ce747ad7cc7ac00ad760630ab963122e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Art\u00ecgo\u0142o 14\nOnjun el ga el derito de sercar e de g\u00f2dar, rento de altri paezi, de azi\u0142o da \u0142e parsecusion.\n\u2019Sto derito no\u2019l podar\u00e0 \u00e8sar invoc\u00e0 cuando che \u0142a parsona \u0142a sia par vero reserc\u00e0 par cr\u00ecmeni m\u00eca po\u0142\u00ecteghi o par asion contro i fini e i\nprinsipi de \u0142e Nasion Un\u00ece.\nArt\u00ecgo\u0142o 15\nOnjun el ga derito a na nasiona\u0142it\u00e0.\nA nesun A podar\u00e0 \u00e8sarghe cav\u00e0 par arbitrio \u0142a s\u00f3 nasiona\u0142it\u00e0 e njanca el derito de muarla.\nArt\u00ecgo\u0142o 16\n\u00d2mani e f\u00e9mane \u00f2temi i ga el derito de maridarse e de fondar na fameja, sensa \u0142imitasion de rasa, nasiona\u0142it\u00e0 o re\u0142ijon. I ga deriti\nconpanji revardo a\u2019l matrimonio, durando el matrimonio e inte l\u2019ato de \u0142a s\u00f3 deso\u0142usion.\nEl matrimonio el podar\u00e0 \u00e8sar fato so\u0142o che co\u2019l \u0142\u00ecbaro e pien consentir de i spozi promesi.\n\u0141a fameja \u0142a ze el nucleo natura\u0142e e fondamenta\u0142e de \u0142a sosiet\u00e0 e \u0142a ga el derito a \u00e8sar protejesta da \u0142a sosiet\u00e0 e da\u2019l Stato.\nArt\u00ecgo\u0142o 17\nOnjun el ga el derito de aver na propiet\u00e0 sua parsona\u0142e o in comun co altri.\nNesun el podar\u00e0 \u00e8sar depriv\u00e0 de \u0142a s\u00f3 propiet\u00e0 par arbitrio.\nArt\u00ecgo\u0142o 18\nOnjun el ga el derito a \u0142a \u0142ibart\u00e0 de pensier, de cosiensa e de re\u0142ijon; \u2019sto derito el ciapa rento anca \u0142a \u0142ibart\u00e0 de muar re\u0142ijon o\ncredensa, e \u0142a \u0142ibart\u00e0 de manifestar, izo\u0142adamente o in comun, in p\u00f9blego e in priv\u00e0, \u0142a propia re\u0142ijon o \u0142a propia credensa inte\nl\u2019insenjar, inte\u2019l prategar, inte\u2019l culto e inte l\u2019osarvansa de i riti.\nArt\u00ecgo\u0142o 19\nOnjun el ga el derito a \u0142a \u0142ibart\u00e0 de opinion e de espresion, ciap\u00e0 rento anca el derito de no \u00e8sar mo\u0142est\u00e0 par \u0142a s\u00f3 opinion, e cue\u0142o de\nsercar, ot\u00e8njar e devulgar informasion e id\u00e8e co onji mezo e sensa revardo par i confini.\nArt\u00ecgo\u0142o 20\nOnjun el ga el derito a \u0142a \u0142ibart\u00e0 de reunion e de asosiasion pas\u00ecfega.\nNesun el pol \u00e8sar costrenzesto a far parte de na asosiasion.\nArt\u00ecgo\u0142o 21\nOnjun el ga el derito de partesipar a\u2019l governo de\u2019l s\u00f3 paeze, sia par direto che par traverso de raprezentanti \u0142ibaramente sielti.\nOnjun el ga el derito de intrar a l\u2019inpiego p\u00f9blego de\u2019l s\u00f3 paeze in condision conpanje par tuti.\n\u0141a vo\u0142ont\u00e0 popo\u0142ar \u0142a ze el fondamento de l\u2019autorit\u00e0 de\u2019l governo; \u2019sta vo\u0142ont\u00e0 \u0142a ga da ndar estarn\u00e0 par traverso de e\u0142esion pari\u00f2deghe e\nvere, fate co\u2019l voto univarsa\u0142e, conpanjo e segreto, o drio na prosedura de tenor gua\u0142ivo de \u0142\u00ecbara votasion.\nArt\u00ecgo\u0142o 22\nOnjun, sendo menbro de \u0142a sosiet\u00e0, el ga el derito a \u0142a segurit\u00e0 sosia\u0142e, e anca a \u0142a rea\u0142izasion par traverso de\u2019l sforso nasiona\u0142e e de\n\u0142a cooparasion intarnasiona\u0142e e in \u0142igo co l\u2019organizasion e \u0142e resorse de onji Stato, de i deriti econ\u00f2meghi, sosia\u0142i e cultura\u0142i\nindespens\u00e0bi\u0142i par \u0142a s\u00f3 dinjit\u00e0 e a\u2019l dezvi\u0142upo \u0142\u00ecbaro de \u0142a s\u00f3 parsona\u0142it\u00e0.\nArt\u00ecgo\u0142o 23\nOnjun el ga derito al \u0142avoro, a \u0142a \u0142\u00ecbara sielta de\u2019l posto de inpiego, a condision de \u0142avoro juste e aset\u00e0bi\u0142e e a \u0142a protesion contra \u0142a\ndezocupasion.\nOnjun el ga, sensa discriminasion, el derito a na retribusion conpanja par el med\u00e8zemo \u0142aoro.\nOnjun che\u2019l \u0142aora el ga derito a na remunarasion justa e co sodisfasion che \u0142a ghe segure a \u0142u med\u00e8zemo e a \u0142a s\u00f3 fameja de poder v\u00ecvar co\ndinjit\u00e0 umana e integr\u00e0, se ocor, da altri mezi de protesion sosia\u0142e.\nOnjun el ga derito de fondar sindacati e de farghe adezion par \u0142a defension de i s\u00f3 intaresi.\nArt\u00ecgo\u0142o 24\nOnjun el ga el derito de sponsar e de straviarse, ciap\u00e0 rento donca anca na \u0142imitasion rasiona\u0142e de \u0142e ore de \u0142aoro e ferie pari\u00f2deghe\npag\u00e0e.\nArt\u00ecgo\u0142o 25\nOnjun el ga el derito a un tenor de vita che\u2019l baste a garantir \u0142a sa\u0142ute e el ben \u00e8sar suo e de \u0142a s\u00f3 fameja, co ocio partego\u0142ar par \u0142a\nnutrision, el vestir, \u0142a caza, e \u0142e cure m\u00e8deghe e i servisi sosia\u0142i che i ocor; e el ga el derito a \u0142a segurit\u00e0 in cazo de dezocupasion,\nma\u0142at\u00eca, inva\u0142idit\u00e0, vedovansa, ansianit\u00e0 o par onji altro cazo de p\u00e8rdita de i mezi de susistensa par sircostanse independenti da \u0142a s\u00f3\nvo\u0142ont\u00e0.\n\u0141a maternit\u00e0 e \u0142a infansia \u0142e ga el derito a cure e asistense spesia\u0142e. Tuti i pute\u0142i, nasesti inte\u2019l matrimonio o fora, i ga da g\u00f2dar de\n\u0142a stesa protesion sosia\u0142e.\nArt\u00ecgo\u0142o 26\nOnjun el ga el derito a l\u2019istrusion. L\u2019istrusion \u0142a ga da \u00e8sar gratis almanco par cue\u0142o che\u2019l revarda \u0142e clase e\u0142ementar e fondamenta\u0142e.\nL\u2019istrusion e\u0142ementar \u0142a ga da \u00e8sar de \u00f2bligo. L\u2019istrusion t\u00e8cnega e profesiona\u0142e \u0142a ga da \u00e8sarghe mesa a \u0142a despozision de tuti e\nl\u2019istrusion suparior \u0142a ga da \u00e8sar gua\u0142iva e a \u0142a portada de tuti drio el m\u00e8rito.\nL\u2019istrusion \u0142a ga da \u00e8sar inderis\u00e0 a\u2019l dezve\u0142upo pien de \u0142a parsona\u0142it\u00e0 umana e a\u2019l renforso de\u2019l respeto de i deriti umani e de \u0142e \u0142ibart\u00e0\nfondamenta\u0142e. \u0141a ga da prom\u00f3var \u0142a conprension, \u0142a to\u0142aransa, \u0142a amighit\u00e0 intr\u00e0 de tute \u0142e Nasion, i grupi rasia\u0142i e re\u0142ijozi, e \u0142a ga da\njovarghe a l\u2019\u00f2para de \u0142e Nasion Un\u00ece par el mantenjimento de \u0142a paze.\nI zenidori i ga el derito de priorit\u00e0 inte \u0142a sielta de\u2019l tipo de istrusion da darghe a i s\u00f3 fio\u0142i.\nArt\u00ecgo\u0142o 27\nOnjun el ga el derito de ciapar parte \u0142ibaramente a \u0142a vita cultura\u0142e de \u0142a comunit\u00e0, de g\u00f2dar de \u0142e arte e de partesipar a\u2019l progreso\nsient\u00ecfego e a i s\u00f3 benefisi.\nOnjun el ga derito a \u0142a protesion de i intaresi mora\u0142i e mataria\u0142i che i vien da onji produsion sient\u00ecfega, \u0142etararia e art\u00ecstega che\u2019l\ngapia rea\u0142iz\u00e0.",
            "Image": "5bac0cd28215f4385461108a324ff20b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Art\u00ecgo\u0142o 28\nOnjun el ga el derito a un \u00f3rdene sosia\u0142e e intarnasiona\u0142e ndo\u2019 che i deriti e \u0142e \u0142ibart\u00e0 prezent\u00e0i inte \u2019sta Declarasion i pose \u00e8sar\nrea\u0142iz\u00e0i in pien.\nArt\u00ecgo\u0142o 29\nOnjun el ga serti \u00f2blighi verso de \u0142a comunit\u00e0, che \u0142\u00e0 so\u0142o \u0142a s\u00f3 parsona\u0142it\u00e0 \u0142a cata pos\u00ecbi\u0142e el s\u00f3 dezvi\u0142upo \u0142\u00ecbaro e pien.\nInte l\u2019ezersitar de i s\u00f3 deriti e de \u0142e s\u00f3 \u0142ibart\u00e0, onjun el pol catarse de fronte so\u0142o che che\u0142e \u0142imitasion che \u0142e ze stabi\u0142\u00ece da \u0142a \u0142eze\npar segurar el reconosimento e el respeto de i deriti e de \u0142e \u0142ibart\u00e0 de i altri e par sodisfar \u0142e nesesit\u00e0 juste de \u0142a mora\u0142e, de l\u2019\u00f3rdene\np\u00f9blego e de\u2019l ben \u00e8sar zenara\u0142e inte na sosiet\u00e0 democr\u00e0tega.\n\u2019Sti deriti e \u2019ste \u0142ibart\u00e0 no i pol, inte nesuna maniera, \u00e8sar ezersit\u00e0i in contrasto co i fini e i prensipi de \u0142e Nasion Un\u00ece.\nArt\u00ecgo\u0142o 30\nNjente rento de \u2019sta Declarasion el pol \u00e8sar intarpret\u00e0 inte\u2019l senso de conportar un derito de un Stato, grupo o parsona ch\u2019A se voje, de\nezersitar na ativit\u00e0 o de conpir un ato mir\u00e0 a \u0142a destrusion de calchedun de i deriti e de \u0142e \u0142ibart\u00e0 cus\u00ec declar\u00e0i.",
            "Image": "9da0d924b8ce850cc35bf9657eb9bfe9"
        }
    }
}
