{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471425,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "ИНСОН ҲУҚУҚЛАРИ УМУМЖАҲОН ДЕКЛАРАЦИЯСИ\n1948 йил, 10 декабрда Бирлашган Миллатлар Ташкилоти Бош\nАссамблеясининг 217 A (III) кўрсатмаси орқали қабул қилинган ва\nэълон қилинган.\nПреамбула\nИнсон оиласи барча аъзоларига ҳос бўлган қадр‐қиммат ҳамда\nуларнинг тенг ва ажралмас ҳуқуқларини тан олиш эркинлик, адолат\nва ялпи тинчликнинг асоси бўлишини эътиборга олиб,\nИнсон ҳуқуқларини менсимаслик ва оёқ‐ости қилиш одамзод\nвиждонини ўртаётган ваҳшийларча қилмишларга олиб келганини\nҳамда кишилар сўз ва маслак эркинлиги соҳиби бўлиб, қўрқув ва\nмуҳтожликдан ҳоли бўлиб яшайдиган дунёни бунёд этиш\nодамларнинг нуфузли интилиши, деб эълон қилинганлигини\nэътиборга олиб,\nИнсон сўнгги чора сифатида зулм ва истибдодга қарши исён қилиб\nбош кўтаришга мажбур бўлмаслигининг олдини олиш мақсадида\nинсон ҳуқуқларни қонун изми билан муҳофаза этилиши зарурлигини\nэътиборга олиб,\nХалқлар ўртасида дўстона муносабатларни ривожлантиришга\nкўмаклашиш зарурлигини эътиборга олиб,\nБирлашган Миллатларнинг халқлари Уставда инсоннинг асосий\nҳуқуқларни, қадр‐қиммати ва инсон шахснинг беназирлигига ҳамда\nэркаклар ва аёлларнинг тенг ҳуқуқлигига ўз ишончларини\nтасдиқлаганликларни ҳамда катта ҳуқуқ билан ижтимоий тараққиёт\nва турмуш шароитини яхшилашга ёрдам беришга қарор\nқилганликларни эътиборга олиб,\nАъзо бўлган давлатлар Бирлашган Миллатлар Ташкилоти билан\nҳамкорликда инсон ҳуқуқлари ва асосий эркинликларни ялпи ҳурмат\nқилиш ва риоя этишга ёрдамлашиш мажбуриятини олганликларни\nэътиборга олиб,\nУшбу ҳуқуқлар ва эркинликлар тусини ялписига тушуниб олиш\nмазкур мажбуриятни тўла‐тўкис бажарилиши учун жуда катта\nаҳамиятга эга бўлади.\nБош Ассамблея\nИнсон ҳуқуқлари мазкур умумжаҳон декларациясини барча халқлар\nва барча давлатлар бажаришига интилиши лозим бўлган вазифа\nсифатида эълон қилар экан, бундан муддао шуки, ҳар бир инсон ва\nжамиятнинг ҳар бир ташкилоти ҳамиша ана шу декларацияни\nназарда тутиб маърифат ва илм йўли билан ушбу ҳуқуқлар ва\nэркинликларнинг ҳурмат қилинишига ёрдам беришга интилишлари\nҳамда миллий ва халқаро тараққийпарвар тадбирла йўли билан ҳам,\nушбу ҳуқуқлар ва эркинликларнинг Ташкилотга аъзо бўлган\nдавлатлар халқлари ўртасида ва мазкур давлатларнинг\nюрисдикциясидаги ҳудудларда яшаётган халқлар ўртасида\nялписига ва самарали тан олинишига керак.\n1‐модда\nБарча одамлар эркин, қадр‐қиммат ва ҳуқуқларда тенг бўлиб\nтуғиладилар. Улар ақл ва виждон соҳибидирлар ва бир‐бирларига\nбиродарларча муомала қилишлари зарур.\n2‐модда\nҲар бир инсон, бирор бир айирмачиликсиз, ирқи, терисининг ранги,\nжинси, тили, дини, сиёсий эътиқоди ёки бошқа эътиқодларидан,\nмиллий ёки ижтимоий келиб чиқишидан, мулкий аҳволи, қайси\nтабақага мансублиги ва бошқа ҳолатларидан қатъи назар, мазкур\nДекларацияда эълон қилинган барча ҳуқуқлар ва эркинликлар\nсоҳиби бўлиши керак.\nБундан ташқари, инсон мансуб бўлган мамлакат ёки ҳудуднинг\nсиёсий, ҳуқуқий ёки халқаро мақомидан қатъи назар, ушбу ҳудуд\nмустақилми, васийликдами, ўзини ўзи бошқарадими, ёки\nмустақиллиги бирор бир тарзда чекланганми, бундан қатъи назар\nсира айирмачилик бўлмаслиги керак.\n3‐модда",
            "Image": "3d8a9075dcab7d9381df344b63986c9d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ҳар бир инсон яшаш, эркинлик ва шахсий дахлсизлик ҳуқуқига\nэгадир.\n4‐модда\nҲеч ким қулликда ёки қарамликда сақланиши мумкин эмас; қуллик ва\nқул савдосининг барча турлари тақиқланади.\n5‐модда\nҲеч ким азоб‐уқубатга ёки ваҳшийларча, инсонликка иснод бўлган\nёки қадр‐қимматни хўрлайдиган муомала ва жазога мустаҳиқ\nбўлмаслиги керак.\n6‐модда\nҲар бир инсон, қаерда бўлишидан қатъи назар, ўзининг ҳуқуқ\nсубъекти сифатида тан олиниши ҳуқуқига эгадир.\n7‐модда\nБарча одамлар қонун олдида тенгдир ва, сира айирмачиликсиз,\nқонун томонидан баббаравар муҳофаза этилиши ҳуқуқига эгадир.\nБарча одамлар мазкур Декларацияни бузадиган ҳар қандай\nкамситишидан тенг муҳофаза қилиниш ҳуқуқига ва ана шундай\nкамситишга гиж‐гижлашдан тенг муҳофаза қилиниш ҳуқуқига\nэгадирлар.\n8‐модда\nҲар бир инсон, мабодо унинг конституция ёки қонун бериб қўйган\nасосий ҳуқуқлари бузилгудек бўлса, нуфузли миллий суд томонидан\nўз ҳуқуқларининг самарали тарзда тикланиши ҳуқуқига эгадир.\n9‐модда\nҲеч ким ўзбошимчалик билан қамалиши, ушланиши ёки қувғин\nқилиниши мумкин эмас.\n10‐модда\nҲар бир инсон, унинг ҳуқуқлари ва бурчларини белгилаш ва унга\nқўйилган жиноий айбнинг нечоғлиги асосланганлигини аниқлаш\nучун, батамом тенглик асосида, ўз иши ошкора, адолатнинг барча\nталабларига риоя этилиб, мустақил ва холис суд томонидан кўриб\nчиқилиши ҳуқуқига эгадир.\n11‐модда\nЖиноят содир этишда айбланаётган ҳар бир инсонга ҳимоя учун\nбарча имкониятлар яратиб берилиб, суд мажлисида ошкора\nтартибда қонуний йўл билан унинг айбдорлиги аниқланмагунча,\nбеайб деб ҳисобланиш ҳуқуқига эгадир.\nҲеч ким, бирор бир хатти‐ҳаракат ёки фаолиятсизлик содир\nэтилган вақтда, булар миллий қонунлар ёки халқаро ҳуқуққа кўра ўша\nпайтда жиноят деб топилмаган бўлса, шу жиноятни содир\nэтганликлари асосида ҳукм қилинишлари мумкин эмас. Шунингдек,\nжиноят содир этилган вақтда қўлланиши мумкин бўлган жазога\nнисбатан оғирроқ бир жазо қўлланиши ҳам мумкин эмас.\n12‐модда\nҲеч ким инсоннинг шахсий ёки оилавий ҳаётига ўзбошимчалик\nбилан аралашиши, инсоннинг уй‐жойи дахлсизлигига, унинг\nхатларидаги сирларга ёки ор‐номуси ва шаънига ўзбошимчалик\nбилан тажовуз қилиши мумкин эмас. Ҳар бир инсон ана шундай\nаралашиш ёки ана шундай тажовуздан қонун йўли билан ҳимоя\nҳуқуқига эгадир.\n13‐модда\nҲар бир инсон ҳар бир давлат ҳудудида эркин юриш ва ўзига\nистиқомат жойи танлаш ҳуқуқига эгадир.\nҲар бир инсон ҳар қандай мамлакатдан, шу жумладан ўз\nмамлакатидан чиқиб кетиш ва ўз мамлакатига қайтиб келиш ҳуқуқига\nэгадир.\n14‐модда",
            "Image": "7792561978c86d1c8de71dd1a326c2fc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ҳар бир инсон таъқибдан бошқа мамлакатларда бошпана излаш ва бу\nбошпанадан фойдаланиш ҳуқуқига эгадир.\nМабодо, аслида сиёсатга дахлдор бўлмаган жиноят ёки Бирлашган\nМиллатлар Ташкилоти мақсадлари ва принципларига зид бўлган\nхатти‐ҳаракат содир этилиши асосида жиноят юзага келса бу\nҳуқуқдан фойдаланиш мумкин эмас.\n15‐модда\nҲар бир инсоннинг фуқаролик ҳуқуқи бор.\nҲеч ким ўзбошимчалик билан ўз фуқаролигини ўзгартириш ҳуқуқидан\nмаҳрум этилиши мумкин эмас.\n16‐модда\nБалоғатга етган эркаклар ва аёллар, ирқи, миллати ёки динига\nқараб бирор бир чеклашсиз никоҳдан ўтиш ва оила қуриш ҳуқуқига\nэгадирлар. Улар никоҳдан ўтаётганида ҳам, никоҳда бўлган вақтида\nҳам ва никоҳ бекор қилинаётганида ҳам бир ҳуқуқлардан\nфойдаланадилар.\nНикоҳ, никоҳдан ўтаётган иккала томоннинг хоҳиши ва батамом\nрозилиги билангина тузилиши мумкин.\nОила жамиятнинг табиий ва асосий ҳужайрасидир ва у жамият,\nдавлат томонидан муҳофаза этилиши ҳуқуқига эгадир.\n17‐модда\nҲар бир инсон якка ўзи ёки бошқалар билан биргаликда мулкка\nэгалик қилиш ҳуқуқи соҳибидир.\nҲеч ким ўзбошимчалик билан ўз мулкидан маҳрум қилиниши мумкин\nэмас.\n18‐модда\nҲар бир инсон фикр, виждон ва дин эркинлиги ҳуқуқига эгадир; бу\nҳуқуқ ўз дини ёки маслагини ўзгартириш эркини, ўз дини ёки\nмаслагига якка тартибда ёки бошқалар билан биргаликда,\nтаълимот, тоат‐ибодатда ҳамда диний расм‐русумлар ва бошқа\nшунга ўхшаш маросимларни адо этишда халойиқ билан биргаликда\nёки хусусий тарзда эътиқод эркинлигини қамраб олади.\n19‐модда\nҲар бир инсон маслак эркинлигига ва буларни эркин ифодалаш\nҳуқуқига эгадир; ушбу ҳуқуқ ҳеч бир халалсиз ўз маслакларига риоя\nэтиш эркинлигини ва ахборот ва ғояларни ҳар қандай воситалар\nбилан ҳамда давлат чегараларидан мустақил тарзда қидириш, олиш\nва тарқатиш эркини қамраб олади.\n20‐модда\nҲар бир инсон осойишта йиғилишлар ва уюшмалар ўтказиш (тузиш)\nҳуқуқига эгадир.\nҲеч ким бирор бир уюшмага мажбуран киритилиш мумкин эмас.\n21‐модда\nҲар бир инсон бевосита ёки эркинлик билан сайланган вакиллари\nвоситада ўз мамлакатини бошқаришда иштирок этиш ҳуқуқига\nэгадир.\nҲар бир инсон ўз мамлакатида давлат хизматига киришда тенг\nҳуқуқига эгадир.\nХалқ иродаси ҳукумат ҳокимиятининг негизи бўлмоғи лозим; бу\nирода вақти‐вақти билан бўладиган ва сохталаштирилмаган\nсайловда ўз аксини топиши, ушбу сайлов ялпи ва тенг сайлов\nҳуқуқига кўра, яширин овоз бериш йўли билан ёки овоз бериш\nэркинлиги таъминлайдиган бошқа тенгма‐тенг шакллар\nвоситасида ўтказилиш керак.\n22‐модда\nЖамият аъзоси сифатида ҳар бир инсон миллий куч‐ғайратлар\nсарфлаш ва халқаро ҳамкорлик воситасида ҳамда ҳар бир",
            "Image": "01162b5c95cb4555789cdc15b8bb7967"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "давлатнинг тузими ва ресурсларига биноан ижтимоий таъминот\nҳуқуқига, унинг қадр‐қимматини сақлаб туриш ва шахсини эркин\nкамолга етказиш ҳуқуқига эгадир.\n23‐модда\nҲар бир инсон меҳнат қилиш, ишни ўз эрки билан танлаб олиш,\nмеҳнатнинг адолатли ва қулай шароитлари бўлиши ва ишсизликдан\nмуҳофаза этилиш ҳуқуқига эгадир.\nҲар бир инсон, бирор бир камситишсиз тенг меҳнатга тенг ҳақ олиш\nҳуқуқига эгадир.\nҲар бир ишлаётган одам, унинг ўзи ва оиласи учун муносиб яшашни\nтаъминлайдиган адолатли ва қониқарли даромад олиш, зарур\nбўлган ҳолларда ижтимоий таъминотнинг бошқа воситалари билан\nтўлдириладиган даромад олиш ҳуқуқига эгадир.\nҲар бир инсон, касб иттифоқлари тузиш ва ўз манфаатларини ҳимоя\nқилиш учун касб иттифоқларига кириш ҳуқуқига эгадир.\n24‐модда\nҲар бир инсон дам олиш ва бўш вақт ҳуқуқига, жумладан иш вақтини\nоқилона қисқартириш ҳамда ҳақ тўланадиган даврий таътил олиш\nҳуқуқига эгадир.\n25‐модда\nҲар бир инсон ўзи ва оиласининг сиҳат‐саломатлигини ва\nфаровонлигини асраш учун зарур бўлган турмуш даражасига, шу\nжумладан озиқ‐овқат, либос, уй‐жой, тиббий қаров ва зарур\nижтимоий хизмат ҳуқуқига ҳамда ишсиз қолганида, бетоблигида,\nногиронлигида, бева бўлиб қолганида, қариганида ёки ўзига боғлик\nбўлмаган ҳолатларга кўра тирикчилик учун маблағи бўлмай\nқолганида таъминланиш ҳуқуқига эгадир.\nОналик ва болалик алоҳида васийлик ва ёрдам ҳуқуқини беради.\nНикоҳда туриб туғилган ва никоҳсиз туғилган барча болалар бир\nхил ижтимоий муҳофазадан баҳраманд бўлишлари керак.\n26‐модда\nҲар бир инсон билим олиш ҳуқуқига эгадир. Таълим кам деганда\nбошланғич ва умумий таълим текин бўлиши керак. Бошланғич таълим\nмажбурий бўлиши лозим. Техникавий ва ҳунар таълими барчага\nмуҳайё этилиши, олий таълим эса ҳар бир одамнинг қобилияти\nасосида барча учун бир хил муҳайё этилиши керак.\nТаълим инсон шахсининг баркамоллигига ҳамда инсон ҳуқуқлари ва\nасосий эркинликларига ҳурматнинг ортиб бораверишига\nқаратилиши лозим. Таълим барча халқлар, ирқий ва диний гуруҳлар\nўртасидаги ҳамжиҳатликка, сабр‐бардошга ва дўстликка\nкўмаклашиши ҳамда Бирлашган Миллатлар Ташкилотнинг тинчликни\nсақлаш борасидаги фаолиятига ёрдамлашиши керак.\nОта‐оналар ёш болалари учун таълим турини танлаб олишда\nнуфузли ҳуқуққа эгадирлар.\n27‐модда\nҲар бир инсон жамиятнинг маданий ҳаётида эркин иштирок этиш,\nсанъатдан баҳраманд бўлиш, илмий тараққиётда қатнашиш ва унинг\nнеъматларидан баҳраманд бўлиш ҳуқуқига эгадир.\nҲар бир инсон ўзи муаллифи бўлган илмий, адабий ёки бадиий\nасарлар юзасидан маънавий ва моддий манфаатлари ҳимоя\nқилиниши ҳуқуқига эгадир.\n28‐модда\nҲар бир инсон Мазкур Декларацияда баён этилган ҳуқуқлар ва\nэркинликлар тўла‐тўкис рўёбга чиқадиган ижтимоий ва халқаро\nтартиб бўлиши ҳуқуқига эгадир.\n29‐модда\nҲар бир инсон жамият олдида мажбурият олган, фақат шу\nтахлитдагина инсон шахси эркин ва тўла‐тўкис камол топиши\nмумкин.",
            "Image": "5cbd6c64d929f0d471d10636a9ff2169"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ҳар бир инсон ўз ҳуқуқ ва эркинликларининг рўёбга чиқишда шундай\nчеклашларга мубтало бўлиши мумкинки, булар қонун томонидан\nбелгилаб қўйилиши ҳамда бундан муддао – бошқаларнинг ҳуқуқлари ва\nэркинликлари зарур даражада тан олиниш ва ҳурмат қилиниши\nҳамда ахлоқ‐одобнинг адолатли талаблари ижтимоий тартиб ҳамда\nдемократик жамиятдаги бугунги фаровонликнинг адолатли\nталаблари қондирилган бўлсин.\nАна шу ҳуқуқ ва эркинликларнинг амалга оширилиши Бирлашган\nМиллатлар Ташкилоти мақсадлари ва принципларига сира зид\nбўлмаслиги керак.\n30‐модда\nУшбу Декларациясининг бутун руҳи бирор бир давлатга, шахслар\nгуруҳига ёки алоҳида шахсларга мазкур Декларацияда баён\nэтилган ҳуқуқлар ва эркинликларнинг йўқ қилинишига қаратилган\nбирор бир фаолият билан шуғулланиш ёки хатти‐ҳаракатлар содир\nэтишга йўл қўйиб беради, деб талқин этилиши мумкин эмас.",
            "Image": "9373a368cb6f3d2baddbf8f4ad440326"
        }
    }
}
