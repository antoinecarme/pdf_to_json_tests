{
    "MetaData": {
        "Author": null,
        "Creation_Date": 1581471445,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "81d64caa2b1df1cf4115f2319e051867",
            "Index": 0,
            "Label": "1",
            "Size": [
                595.0,
                842.0
            ],
            "Text": "ИНСОН ҲУҚУҚЛАРИ УМУМЖАҲОН ДЕКЛАРАЦИЯСИ\n1948 йил, 10 декабрда Бирлашган Миллатлар\nТашкилоти Бош Ассамблеясининг 217 A (III)\nкўрсатмаси орқали қабул қилинган ва эълон\nқилинган.\nПреамбула\nИнсон оиласи барча аъзоларига ҳос бўлган қадр‐\nқиммат ҳамда уларнинг тенг ва ажралмас\nҳуқуқларини тан олиш эркинлик, адолат ва ялпи\nтинчликнинг асоси бўлишини эътиборга олиб,\nИнсон ҳуқуқларини менсимаслик ва оёқ‐ости қилиш\nодамзод виждонини ўртаётган ваҳшийларча\nқилмишларга олиб келганини ҳамда кишилар сўз ва\nмаслак эркинлиги соҳиби бўлиб, қўрқув ва\nмуҳтожликдан ҳоли бўлиб яшайдиган дунёни бунёд\nэтиш одамларнинг нуфузли интилиши, деб эълон\nқилинганлигини эътиборга олиб,\nИнсон сўнгги чора сифатида зулм ва истибдодга\nқарши исён қилиб бош кўтаришга мажбур\nбўлмаслигининг олдини олиш мақсадида инсон\nҳуқуқларни қонун изми билан муҳофаза этилиши\nзарурлигини эътиборга олиб,\nХалқлар ўртасида дўстона муносабатларни\nривожлантиришга кўмаклашиш зарурлигини\nэътиборга олиб,\nБирлашган Миллатларнинг халқлари Уставда\nинсоннинг асосий ҳуқуқларни, қадр‐қиммати ва\nинсон шахснинг беназирлигига ҳамда эркаклар ва\nаёлларнинг тенг ҳуқуқлигига ўз ишончларини\nтасдиқлаганликларни ҳамда катта ҳуқуқ билан\nижтимоий тараққиёт ва турмуш шароитини\nяхшилашга ёрдам беришга қарор қилганликларни\nэътиборга олиб,\nАъзо бўлган давлатлар Бирлашган Миллатлар\nТашкилоти билан ҳамкорликда инсон ҳуқуқлари ва\nасосий эркинликларни ялпи ҳурмат қилиш ва риоя\nэтишга ёрдамлашиш мажбуриятини олганликларни\nэътиборга олиб,\nУшбу ҳуқуқлар ва эркинликлар тусини ялписига\nтушуниб олиш мазкур мажбуриятни тўла‐тўкис\nбажарилиши учун жуда катта аҳамиятга эга бўлади.\nБош Ассамблея\nИнсон ҳуқуқлари мазкур умумжаҳон декларациясини\nбарча халқлар ва барча давлатлар бажаришига"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "76d26693c3a048d9b2b0711060da7a7a",
            "Index": 1,
            "Label": "2",
            "Size": [
                595.0,
                842.0
            ],
            "Text": "интилиши лозим бўлган вазифа сифатида эълон\nқилар экан, бундан муддао шуки, ҳар бир инсон ва\nжамиятнинг ҳар бир ташкилоти ҳамиша ана шу\nдекларацияни назарда тутиб маърифат ва илм йўли\nбилан ушбу ҳуқуқлар ва эркинликларнинг ҳурмат\nқилинишига ёрдам беришга интилишлари ҳамда\nмиллий ва халқаро тараққийпарвар тадбирла йўли\nбилан ҳам, ушбу ҳуқуқлар ва эркинликларнинг\nТашкилотга аъзо бўлган давлатлар халқлари\nўртасида ва мазкур давлатларнинг\nюрисдикциясидаги ҳудудларда яшаётган халқлар\nўртасида ялписига ва самарали тан олинишига\nкерак.\n1‐модда\nБарча одамлар эркин, қадр‐қиммат ва ҳуқуқларда\nтенг бўлиб туғиладилар. Улар ақл ва виждон\nсоҳибидирлар ва бир‐бирларига биродарларча\nмуомала қилишлари зарур.\n2‐модда\nҲар бир инсон, бирор бир айирмачиликсиз, ирқи,\nтерисининг ранги, жинси, тили, дини, сиёсий\nэътиқоди ёки бошқа эътиқодларидан, миллий ёки\nижтимоий келиб чиқишидан, мулкий аҳволи, қайси\nтабақага мансублиги ва бошқа ҳолатларидан қатъи\nназар, мазкур Декларацияда эълон қилинган барча\nҳуқуқлар ва эркинликлар соҳиби бўлиши керак.\nБундан ташқари, инсон мансуб бўлган мамлакат ёки\nҳудуднинг сиёсий, ҳуқуқий ёки халқаро мақомидан\nқатъи назар, ушбу ҳудуд мустақилми, васийликдами,\nўзини ўзи бошқарадими, ёки мустақиллиги бирор бир\nтарзда чекланганми, бундан қатъи назар сира\nайирмачилик бўлмаслиги керак.\n3‐модда\nҲар бир инсон яшаш, эркинлик ва шахсий\nдахлсизлик ҳуқуқига эгадир.\n4‐модда\nҲеч ким қулликда ёки қарамликда сақланиши мумкин\nэмас; қуллик ва қул савдосининг барча турлари\nтақиқланади.\n5‐модда\nҲеч ким азоб‐уқубатга ёки ваҳшийларча,\nинсонликка иснод бўлган ёки қадр‐қимматни\nхўрлайдиган муомала ва жазога мустаҳиқ\nбўлмаслиги керак."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "4655c88931841589a0125e4f040f7f2f",
            "Index": 2,
            "Label": "3",
            "Size": [
                595.0,
                842.0
            ],
            "Text": "6‐модда\nҲар бир инсон, қаерда бўлишидан қатъи назар,\nўзининг ҳуқуқ субъекти сифатида тан олиниши\nҳуқуқига эгадир.\n7‐модда\nБарча одамлар қонун олдида тенгдир ва, сира\nайирмачиликсиз, қонун томонидан баббаравар\nмуҳофаза этилиши ҳуқуқига эгадир. Барча одамлар\nмазкур Декларацияни бузадиган ҳар қандай\nкамситишидан тенг муҳофаза қилиниш ҳуқуқига ва\nана шундай камситишга гиж‐гижлашдан тенг\nмуҳофаза қилиниш ҳуқуқига эгадирлар.\n8‐модда\nҲар бир инсон, мабодо унинг конституция ёки\nқонун бериб қўйган асосий ҳуқуқлари бузилгудек\nбўлса, нуфузли миллий суд томонидан ўз\nҳуқуқларининг самарали тарзда тикланиши ҳуқуқига\nэгадир.\n9‐модда\nҲеч ким ўзбошимчалик билан қамалиши, ушланиши\nёки қувғин қилиниши мумкин эмас.\n10‐модда\nҲар бир инсон, унинг ҳуқуқлари ва бурчларини\nбелгилаш ва унга қўйилган жиноий айбнинг\nнечоғлиги асосланганлигини аниқлаш учун,\nбатамом тенглик асосида, ўз иши ошкора,\nадолатнинг барча талабларига риоя этилиб,\nмустақил ва холис суд томонидан кўриб чиқилиши\nҳуқуқига эгадир.\n11‐модда\nЖиноят содир этишда айбланаётган ҳар бир\nинсонга ҳимоя учун барча имкониятлар яратиб\nберилиб, суд мажлисида ошкора тартибда қонуний\nйўл билан унинг айбдорлиги аниқланмагунча,\nбеайб деб ҳисобланиш ҳуқуқига эгадир.\nҲеч ким, бирор бир хатти‐ҳаракат ёки\nфаолиятсизлик содир этилган вақтда, булар\nмиллий қонунлар ёки халқаро ҳуқуққа кўра ўша пайтда\nжиноят деб топилмаган бўлса, шу жиноятни содир\nэтганликлари асосида ҳукм қилинишлари мумкин\nэмас. Шунингдек, жиноят содир этилган вақтда\nқўлланиши мумкин бўлган жазога нисбатан оғирроқ\nбир жазо қўлланиши ҳам мумкин эмас."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "9453b1e3246ba9acd1bbf1771e866c7a",
            "Index": 3,
            "Label": "4",
            "Size": [
                595.0,
                842.0
            ],
            "Text": "12‐модда\nҲеч ким инсоннинг шахсий ёки оилавий ҳаётига\nўзбошимчалик билан аралашиши, инсоннинг уй‐\nжойи дахлсизлигига, унинг хатларидаги сирларга\nёки ор‐номуси ва шаънига ўзбошимчалик билан\nтажовуз қилиши мумкин эмас. Ҳар бир инсон ана\nшундай аралашиш ёки ана шундай тажовуздан қонун\nйўли билан ҳимоя ҳуқуқига эгадир.\n13‐модда\nҲар бир инсон ҳар бир давлат ҳудудида эркин юриш\nва ўзига истиқомат жойи танлаш ҳуқуқига эгадир.\nҲар бир инсон ҳар қандай мамлакатдан, шу жумладан\nўз мамлакатидан чиқиб кетиш ва ўз мамлакатига\nқайтиб келиш ҳуқуқига эгадир.\n14‐модда\nҲар бир инсон таъқибдан бошқа мамлакатларда\nбошпана излаш ва бу бошпанадан фойдаланиш\nҳуқуқига эгадир.\nМабодо, аслида сиёсатга дахлдор бўлмаган жиноят\nёки Бирлашган Миллатлар Ташкилоти мақсадлари\nва принципларига зид бўлган хатти‐ҳаракат содир\nэтилиши асосида жиноят юзага келса бу ҳуқуқдан\nфойдаланиш мумкин эмас.\n15‐модда\nҲар бир инсоннинг фуқаролик ҳуқуқи бор.\nҲеч ким ўзбошимчалик билан ўз фуқаролигини\nўзгартириш ҳуқуқидан маҳрум этилиши мумкин эмас.\n16‐модда\nБалоғатга етган эркаклар ва аёллар, ирқи,\nмиллати ёки динига қараб бирор бир чеклашсиз\nникоҳдан ўтиш ва оила қуриш ҳуқуқига эгадирлар.\nУлар никоҳдан ўтаётганида ҳам, никоҳда бўлган\nвақтида ҳам ва никоҳ бекор қилинаётганида ҳам бир\nҳуқуқлардан фойдаланадилар.\nНикоҳ, никоҳдан ўтаётган иккала томоннинг хоҳиши\nва батамом розилиги билангина тузилиши мумкин.\nОила жамиятнинг табиий ва асосий ҳужайрасидир\nва у жамият, давлат томонидан муҳофаза этилиши\nҳуқуқига эгадир.\n17‐модда"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "abed61bf8952a88001edd34980a0787c",
            "Index": 4,
            "Label": "5",
            "Size": [
                595.0,
                842.0
            ],
            "Text": "Ҳар бир инсон якка ўзи ёки бошқалар билан\nбиргаликда мулкка эгалик қилиш ҳуқуқи соҳибидир.\nҲеч ким ўзбошимчалик билан ўз мулкидан маҳрум\nқилиниши мумкин эмас.\n18‐модда\nҲар бир инсон фикр, виждон ва дин эркинлиги\nҳуқуқига эгадир; бу ҳуқуқ ўз дини ёки маслагини\nўзгартириш эркини, ўз дини ёки маслагига якка\nтартибда ёки бошқалар билан биргаликда,\nтаълимот, тоат‐ибодатда ҳамда диний расм‐\nрусумлар ва бошқа шунга ўхшаш маросимларни адо\nэтишда халойиқ билан биргаликда ёки хусусий\nтарзда эътиқод эркинлигини қамраб олади.\n19‐модда\nҲар бир инсон маслак эркинлигига ва буларни\nэркин ифодалаш ҳуқуқига эгадир; ушбу ҳуқуқ ҳеч бир\nхалалсиз ўз маслакларига риоя этиш эркинлигини\nва ахборот ва ғояларни ҳар қандай воситалар\nбилан ҳамда давлат чегараларидан мустақил\nтарзда қидириш, олиш ва тарқатиш эркини қамраб\nолади.\n20‐модда\nҲар бир инсон осойишта йиғилишлар ва уюшмалар\nўтказиш (тузиш) ҳуқуқига эгадир.\nҲеч ким бирор бир уюшмага мажбуран киритилиш\nмумкин эмас.\n21‐модда\nҲар бир инсон бевосита ёки эркинлик билан\nсайланган вакиллари воситада ўз мамлакатини\nбошқаришда иштирок этиш ҳуқуқига эгадир.\nҲар бир инсон ўз мамлакатида давлат хизматига\nкиришда тенг ҳуқуқига эгадир.\nХалқ иродаси ҳукумат ҳокимиятининг негизи\nбўлмоғи лозим; бу ирода вақти‐вақти билан\nбўладиган ва сохталаштирилмаган сайловда ўз\nаксини топиши, ушбу сайлов ялпи ва тенг сайлов\nҳуқуқига кўра, яширин овоз бериш йўли билан ёки\nовоз бериш эркинлиги таъминлайдиган бошқа\nтенгма‐тенг шакллар воситасида ўтказилиш\nкерак.\n22‐модда\nЖамият аъзоси сифатида ҳар бир инсон миллий"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "04309a4bac4e30c0bc1b5f3ec266a74b",
            "Index": 5,
            "Label": "6",
            "Size": [
                595.0,
                842.0
            ],
            "Text": "куч‐ғайратлар сарфлаш ва халқаро ҳамкорлик\nвоситасида ҳамда ҳар бир давлатнинг тузими ва\nресурсларига биноан ижтимоий таъминот ҳуқуқига,\nунинг қадр‐қимматини сақлаб туриш ва шахсини\nэркин камолга етказиш ҳуқуқига эгадир.\n23‐модда\nҲар бир инсон меҳнат қилиш, ишни ўз эрки билан\nтанлаб олиш, меҳнатнинг адолатли ва қулай\nшароитлари бўлиши ва ишсизликдан муҳофаза\nэтилиш ҳуқуқига эгадир.\nҲар бир инсон, бирор бир камситишсиз тенг\nмеҳнатга тенг ҳақ олиш ҳуқуқига эгадир.\nҲар бир ишлаётган одам, унинг ўзи ва оиласи учун\nмуносиб яшашни таъминлайдиган адолатли ва\nқониқарли даромад олиш, зарур бўлган ҳолларда\nижтимоий таъминотнинг бошқа воситалари билан\nтўлдириладиган даромад олиш ҳуқуқига эгадир.\nҲар бир инсон, касб иттифоқлари тузиш ва ўз\nманфаатларини ҳимоя қилиш учун касб\nиттифоқларига кириш ҳуқуқига эгадир.\n24‐модда\nҲар бир инсон дам олиш ва бўш вақт ҳуқуқига,\nжумладан иш вақтини оқилона қисқартириш ҳамда ҳақ\nтўланадиган даврий таътил олиш ҳуқуқига эгадир.\n25‐модда\nҲар бир инсон ўзи ва оиласининг сиҳат‐\nсаломатлигини ва фаровонлигини асраш учун\nзарур бўлган турмуш даражасига, шу жумладан\nозиқ‐овқат, либос, уй‐жой, тиббий қаров ва зарур\nижтимоий хизмат ҳуқуқига ҳамда ишсиз қолганида,\nбетоблигида, ногиронлигида, бева бўлиб\nқолганида, қариганида ёки ўзига боғлик бўлмаган\nҳолатларга кўра тирикчилик учун маблағи бўлмай\nқолганида таъминланиш ҳуқуқига эгадир.\nОналик ва болалик алоҳида васийлик ва ёрдам\nҳуқуқини беради. Никоҳда туриб туғилган ва\nникоҳсиз туғилган барча болалар бир хил\nижтимоий муҳофазадан баҳраманд бўлишлари керак.\n26‐модда\nҲар бир инсон билим олиш ҳуқуқига эгадир. Таълим\nкам деганда бошланғич ва умумий таълим текин\nбўлиши керак. Бошланғич таълим мажбурий бўлиши\nлозим. Техникавий ва ҳунар таълими барчага\nмуҳайё этилиши, олий таълим эса ҳар бир одамнинг"
        },
        "6": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6299e5cba916001848b7163b502e025a",
            "Index": 6,
            "Label": "7",
            "Size": [
                595.0,
                842.0
            ],
            "Text": "қобилияти асосида барча учун бир хил муҳайё\nэтилиши керак.\nТаълим инсон шахсининг баркамоллигига ҳамда\nинсон ҳуқуқлари ва асосий эркинликларига\nҳурматнинг ортиб бораверишига қаратилиши лозим.\nТаълим барча халқлар, ирқий ва диний гуруҳлар\nўртасидаги ҳамжиҳатликка, сабр‐бардошга ва\nдўстликка кўмаклашиши ҳамда Бирлашган Миллатлар\nТашкилотнинг тинчликни сақлаш борасидаги\nфаолиятига ёрдамлашиши керак.\nОта‐оналар ёш болалари учун таълим турини\nтанлаб олишда нуфузли ҳуқуққа эгадирлар.\n27‐модда\nҲар бир инсон жамиятнинг маданий ҳаётида эркин\nиштирок этиш, санъатдан баҳраманд бўлиш, илмий\nтараққиётда қатнашиш ва унинг неъматларидан\nбаҳраманд бўлиш ҳуқуқига эгадир.\nҲар бир инсон ўзи муаллифи бўлган илмий, адабий\nёки бадиий асарлар юзасидан маънавий ва моддий\nманфаатлари ҳимоя қилиниши ҳуқуқига эгадир.\n28‐модда\nҲар бир инсон Мазкур Декларацияда баён этилган\nҳуқуқлар ва эркинликлар тўла‐тўкис рўёбга\nчиқадиган ижтимоий ва халқаро тартиб бўлиши\nҳуқуқига эгадир.\n29‐модда\nҲар бир инсон жамият олдида мажбурият олган,\nфақат шу тахлитдагина инсон шахси эркин ва тўла‐\nтўкис камол топиши мумкин.\nҲар бир инсон ўз ҳуқуқ ва эркинликларининг рўёбга\nчиқишда шундай чеклашларга мубтало бўлиши\nмумкинки, булар қонун томонидан белгилаб\nқўйилиши ҳамда бундан муддао – бошқаларнинг\nҳуқуқлари ва эркинликлари зарур даражада тан\nолиниш ва ҳурмат қилиниши ҳамда ахлоқ‐одобнинг\nадолатли талаблари ижтимоий тартиб ҳамда\nдемократик жамиятдаги бугунги фаровонликнинг\nадолатли талаблари қондирилган бўлсин.\nАна шу ҳуқуқ ва эркинликларнинг амалга оширилиши\nБирлашган Миллатлар Ташкилоти мақсадлари ва\nпринципларига сира зид бўлмаслиги керак.\n30‐модда\nУшбу Декларациясининг бутун руҳи бирор бир"
        },
        "7": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "af988511e16eb5ae90f7c6e36b519419",
            "Index": 7,
            "Label": "8",
            "Size": [
                595.0,
                842.0
            ],
            "Text": "давлатга, шахслар гуруҳига ёки алоҳида\nшахсларга мазкур Декларацияда баён этилган\nҳуқуқлар ва эркинликларнинг йўқ қилинишига\nқаратилган бирор бир фаолият билан шуғулланиш\nёки хатти‐ҳаракатлар содир этишга йўл қўйиб\nберади, деб талқин этилиши мумкин эмас."
        }
    }
}
