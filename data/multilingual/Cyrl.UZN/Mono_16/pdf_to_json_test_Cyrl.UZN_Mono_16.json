{
    "MetaData": {
        "Author": null,
        "Creation_Date": 1581471337,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "47918abd2897b8bd56229db16c32ecab",
            "Index": 0,
            "Label": "1",
            "Size": [
                595.0,
                842.0
            ],
            "Text": "ИНСОН ҲУҚУҚЛАРИ УМУМЖАҲОН ДЕКЛАРАЦИЯСИ\n1948 йил, 10 декабрда Бирлашган Миллатлар Ташкилоти Бош Ассамблеясининг\n217 A (III) кўрсатмаси орқали қабул қилинган ва эълон қилинган.\nПреамбула\nИнсон оиласи барча аъзоларига ҳос бўлган қадр‐қиммат ҳамда уларнинг тенг\nва ажралмас ҳуқуқларини тан олиш эркинлик, адолат ва ялпи тинчликнинг\nасоси бўлишини эътиборга олиб,\nИнсон ҳуқуқларини менсимаслик ва оёқ‐ости қилиш одамзод виждонини\nўртаётган ваҳшийларча қилмишларга олиб келганини ҳамда кишилар сўз ва\nмаслак эркинлиги соҳиби бўлиб, қўрқув ва муҳтожликдан ҳоли бўлиб\nяшайдиган дунёни бунёд этиш одамларнинг нуфузли интилиши, деб эълон\nқилинганлигини эътиборга олиб,\nИнсон сўнгги чора сифатида зулм ва истибдодга қарши исён қилиб бош\nкўтаришга мажбур бўлмаслигининг олдини олиш мақсадида инсон ҳуқуқларни\nқонун изми билан муҳофаза этилиши зарурлигини эътиборга олиб,\nХалқлар ўртасида дўстона муносабатларни ривожлантиришга кўмаклашиш\nзарурлигини эътиборга олиб,\nБирлашган Миллатларнинг халқлари Уставда инсоннинг асосий ҳуқуқларни,\nқадр‐қиммати ва инсон шахснинг беназирлигига ҳамда эркаклар ва\nаёлларнинг тенг ҳуқуқлигига ўз ишончларини тасдиқлаганликларни ҳамда\nкатта ҳуқуқ билан ижтимоий тараққиёт ва турмуш шароитини яхшилашга ёрдам\nберишга қарор қилганликларни эътиборга олиб,\nАъзо бўлган давлатлар Бирлашган Миллатлар Ташкилоти билан ҳамкорликда\nинсон ҳуқуқлари ва асосий эркинликларни ялпи ҳурмат қилиш ва риоя этишга\nёрдамлашиш мажбуриятини олганликларни эътиборга олиб,\nУшбу ҳуқуқлар ва эркинликлар тусини ялписига тушуниб олиш мазкур\nмажбуриятни тўла‐тўкис бажарилиши учун жуда катта аҳамиятга эга бўлади.\nБош Ассамблея\nИнсон ҳуқуқлари мазкур умумжаҳон декларациясини барча халқлар ва барча\nдавлатлар бажаришига интилиши лозим бўлган вазифа сифатида эълон қилар\nэкан, бундан муддао шуки, ҳар бир инсон ва жамиятнинг ҳар бир ташкилоти\nҳамиша ана шу декларацияни назарда тутиб маърифат ва илм йўли билан ушбу\nҳуқуқлар ва эркинликларнинг ҳурмат қилинишига ёрдам беришга интилишлари\nҳамда миллий ва халқаро тараққийпарвар тадбирла йўли билан ҳам, ушбу\nҳуқуқлар ва эркинликларнинг Ташкилотга аъзо бўлган давлатлар халқлари\nўртасида ва мазкур давлатларнинг юрисдикциясидаги ҳудудларда яшаётган\nхалқлар ўртасида ялписига ва самарали тан олинишига керак.\n1‐модда\nБарча одамлар эркин, қадр‐қиммат ва ҳуқуқларда тенг бўлиб туғиладилар.\nУлар ақл ва виждон соҳибидирлар ва бир‐бирларига биродарларча муомала\nқилишлари зарур."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b056b480093230343b6697056ca39d18",
            "Index": 1,
            "Label": "2",
            "Size": [
                595.0,
                842.0
            ],
            "Text": "2‐модда\nҲар бир инсон, бирор бир айирмачиликсиз, ирқи, терисининг ранги, жинси,\nтили, дини, сиёсий эътиқоди ёки бошқа эътиқодларидан, миллий ёки\nижтимоий келиб чиқишидан, мулкий аҳволи, қайси табақага мансублиги ва\nбошқа ҳолатларидан қатъи назар, мазкур Декларацияда эълон қилинган барча\nҳуқуқлар ва эркинликлар соҳиби бўлиши керак.\nБундан ташқари, инсон мансуб бўлган мамлакат ёки ҳудуднинг сиёсий,\nҳуқуқий ёки халқаро мақомидан қатъи назар, ушбу ҳудуд мустақилми,\nвасийликдами, ўзини ўзи бошқарадими, ёки мустақиллиги бирор бир тарзда\nчекланганми, бундан қатъи назар сира айирмачилик бўлмаслиги керак.\n3‐модда\nҲар бир инсон яшаш, эркинлик ва шахсий дахлсизлик ҳуқуқига эгадир.\n4‐модда\nҲеч ким қулликда ёки қарамликда сақланиши мумкин эмас; қуллик ва қул\nсавдосининг барча турлари тақиқланади.\n5‐модда\nҲеч ким азоб‐уқубатга ёки ваҳшийларча, инсонликка иснод бўлган ёки қадр‐\nқимматни хўрлайдиган муомала ва жазога мустаҳиқ бўлмаслиги керак.\n6‐модда\nҲар бир инсон, қаерда бўлишидан қатъи назар, ўзининг ҳуқуқ субъекти\nсифатида тан олиниши ҳуқуқига эгадир.\n7‐модда\nБарча одамлар қонун олдида тенгдир ва, сира айирмачиликсиз, қонун\nтомонидан баббаравар муҳофаза этилиши ҳуқуқига эгадир. Барча одамлар\nмазкур Декларацияни бузадиган ҳар қандай камситишидан тенг муҳофаза\nқилиниш ҳуқуқига ва ана шундай камситишга гиж‐гижлашдан тенг муҳофаза\nқилиниш ҳуқуқига эгадирлар.\n8‐модда\nҲар бир инсон, мабодо унинг конституция ёки қонун бериб қўйган асосий\nҳуқуқлари бузилгудек бўлса, нуфузли миллий суд томонидан ўз\nҳуқуқларининг самарали тарзда тикланиши ҳуқуқига эгадир.\n9‐модда\nҲеч ким ўзбошимчалик билан қамалиши, ушланиши ёки қувғин қилиниши мумкин\nэмас.\n10‐модда\nҲар бир инсон, унинг ҳуқуқлари ва бурчларини белгилаш ва унга қўйилган\nжиноий айбнинг нечоғлиги асосланганлигини аниқлаш учун, батамом тенглик\nасосида, ўз иши ошкора, адолатнинг барча талабларига риоя этилиб,\nмустақил ва холис суд томонидан кўриб чиқилиши ҳуқуқига эгадир."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "81836f785ca24804493915165b70a5bd",
            "Index": 2,
            "Label": "3",
            "Size": [
                595.0,
                842.0
            ],
            "Text": "11‐модда\nЖиноят содир этишда айбланаётган ҳар бир инсонга ҳимоя учун барча\nимкониятлар яратиб берилиб, суд мажлисида ошкора тартибда қонуний йўл\nбилан унинг айбдорлиги аниқланмагунча, беайб деб ҳисобланиш ҳуқуқига\nэгадир.\nҲеч ким, бирор бир хатти‐ҳаракат ёки фаолиятсизлик содир этилган вақтда,\nбулар миллий қонунлар ёки халқаро ҳуқуққа кўра ўша пайтда жиноят деб\nтопилмаган бўлса, шу жиноятни содир этганликлари асосида ҳукм\nқилинишлари мумкин эмас. Шунингдек, жиноят содир этилган вақтда\nқўлланиши мумкин бўлган жазога нисбатан оғирроқ бир жазо қўлланиши ҳам\nмумкин эмас.\n12‐модда\nҲеч ким инсоннинг шахсий ёки оилавий ҳаётига ўзбошимчалик билан\nаралашиши, инсоннинг уй‐жойи дахлсизлигига, унинг хатларидаги сирларга\nёки ор‐номуси ва шаънига ўзбошимчалик билан тажовуз қилиши мумкин эмас.\nҲар бир инсон ана шундай аралашиш ёки ана шундай тажовуздан қонун йўли\nбилан ҳимоя ҳуқуқига эгадир.\n13‐модда\nҲар бир инсон ҳар бир давлат ҳудудида эркин юриш ва ўзига истиқомат жойи\nтанлаш ҳуқуқига эгадир.\nҲар бир инсон ҳар қандай мамлакатдан, шу жумладан ўз мамлакатидан чиқиб\nкетиш ва ўз мамлакатига қайтиб келиш ҳуқуқига эгадир.\n14‐модда\nҲар бир инсон таъқибдан бошқа мамлакатларда бошпана излаш ва бу\nбошпанадан фойдаланиш ҳуқуқига эгадир.\nМабодо, аслида сиёсатга дахлдор бўлмаган жиноят ёки Бирлашган Миллатлар\nТашкилоти мақсадлари ва принципларига зид бўлган хатти‐ҳаракат содир\nэтилиши асосида жиноят юзага келса бу ҳуқуқдан фойдаланиш мумкин эмас.\n15‐модда\nҲар бир инсоннинг фуқаролик ҳуқуқи бор.\nҲеч ким ўзбошимчалик билан ўз фуқаролигини ўзгартириш ҳуқуқидан маҳрум\nэтилиши мумкин эмас.\n16‐модда\nБалоғатга етган эркаклар ва аёллар, ирқи, миллати ёки динига қараб бирор\nбир чеклашсиз никоҳдан ўтиш ва оила қуриш ҳуқуқига эгадирлар. Улар\nникоҳдан ўтаётганида ҳам, никоҳда бўлган вақтида ҳам ва никоҳ бекор\nқилинаётганида ҳам бир ҳуқуқлардан фойдаланадилар.\nНикоҳ, никоҳдан ўтаётган иккала томоннинг хоҳиши ва батамом розилиги\nбилангина тузилиши мумкин.\nОила жамиятнинг табиий ва асосий ҳужайрасидир ва у жамият, давлат"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "9f303f25227a8d00f394204b0bcb06bf",
            "Index": 3,
            "Label": "4",
            "Size": [
                595.0,
                842.0
            ],
            "Text": "томонидан муҳофаза этилиши ҳуқуқига эгадир.\n17‐модда\nҲар бир инсон якка ўзи ёки бошқалар билан биргаликда мулкка эгалик қилиш\nҳуқуқи соҳибидир.\nҲеч ким ўзбошимчалик билан ўз мулкидан маҳрум қилиниши мумкин эмас.\n18‐модда\nҲар бир инсон фикр, виждон ва дин эркинлиги ҳуқуқига эгадир; бу ҳуқуқ ўз\nдини ёки маслагини ўзгартириш эркини, ўз дини ёки маслагига якка\nтартибда ёки бошқалар билан биргаликда, таълимот, тоат‐ибодатда ҳамда\nдиний расм‐русумлар ва бошқа шунга ўхшаш маросимларни адо этишда халойиқ\nбилан биргаликда ёки хусусий тарзда эътиқод эркинлигини қамраб олади.\n19‐модда\nҲар бир инсон маслак эркинлигига ва буларни эркин ифодалаш ҳуқуқига\nэгадир; ушбу ҳуқуқ ҳеч бир халалсиз ўз маслакларига риоя этиш\nэркинлигини ва ахборот ва ғояларни ҳар қандай воситалар билан ҳамда\nдавлат чегараларидан мустақил тарзда қидириш, олиш ва тарқатиш эркини\nқамраб олади.\n20‐модда\nҲар бир инсон осойишта йиғилишлар ва уюшмалар ўтказиш (тузиш) ҳуқуқига\nэгадир.\nҲеч ким бирор бир уюшмага мажбуран киритилиш мумкин эмас.\n21‐модда\nҲар бир инсон бевосита ёки эркинлик билан сайланган вакиллари воситада\nўз мамлакатини бошқаришда иштирок этиш ҳуқуқига эгадир.\nҲар бир инсон ўз мамлакатида давлат хизматига киришда тенг ҳуқуқига\nэгадир.\nХалқ иродаси ҳукумат ҳокимиятининг негизи бўлмоғи лозим; бу ирода вақти‐\nвақти билан бўладиган ва сохталаштирилмаган сайловда ўз аксини топиши,\nушбу сайлов ялпи ва тенг сайлов ҳуқуқига кўра, яширин овоз бериш йўли\nбилан ёки овоз бериш эркинлиги таъминлайдиган бошқа тенгма‐тенг шакллар\nвоситасида ўтказилиш керак.\n22‐модда\nЖамият аъзоси сифатида ҳар бир инсон миллий куч‐ғайратлар сарфлаш ва\nхалқаро ҳамкорлик воситасида ҳамда ҳар бир давлатнинг тузими ва\nресурсларига биноан ижтимоий таъминот ҳуқуқига, унинг қадр‐қимматини\nсақлаб туриш ва шахсини эркин камолга етказиш ҳуқуқига эгадир.\n23‐модда\nҲар бир инсон меҳнат қилиш, ишни ўз эрки билан танлаб олиш, меҳнатнинг\nадолатли ва қулай шароитлари бўлиши ва ишсизликдан муҳофаза этилиш"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f6e54f87814c8e33c9140b95498fb6cf",
            "Index": 4,
            "Label": "5",
            "Size": [
                595.0,
                842.0
            ],
            "Text": "ҳуқуқига эгадир.\nҲар бир инсон, бирор бир камситишсиз тенг меҳнатга тенг ҳақ олиш\nҳуқуқига эгадир.\nҲар бир ишлаётган одам, унинг ўзи ва оиласи учун муносиб яшашни\nтаъминлайдиган адолатли ва қониқарли даромад олиш, зарур бўлган ҳолларда\nижтимоий таъминотнинг бошқа воситалари билан тўлдириладиган даромад олиш\nҳуқуқига эгадир.\nҲар бир инсон, касб иттифоқлари тузиш ва ўз манфаатларини ҳимоя қилиш\nучун касб иттифоқларига кириш ҳуқуқига эгадир.\n24‐модда\nҲар бир инсон дам олиш ва бўш вақт ҳуқуқига, жумладан иш вақтини оқилона\nқисқартириш ҳамда ҳақ тўланадиган даврий таътил олиш ҳуқуқига эгадир.\n25‐модда\nҲар бир инсон ўзи ва оиласининг сиҳат‐саломатлигини ва фаровонлигини\nасраш учун зарур бўлган турмуш даражасига, шу жумладан озиқ‐овқат,\nлибос, уй‐жой, тиббий қаров ва зарур ижтимоий хизмат ҳуқуқига ҳамда\nишсиз қолганида, бетоблигида, ногиронлигида, бева бўлиб қолганида,\nқариганида ёки ўзига боғлик бўлмаган ҳолатларга кўра тирикчилик учун\nмаблағи бўлмай қолганида таъминланиш ҳуқуқига эгадир.\nОналик ва болалик алоҳида васийлик ва ёрдам ҳуқуқини беради. Никоҳда\nтуриб туғилган ва никоҳсиз туғилган барча болалар бир хил ижтимоий\nмуҳофазадан баҳраманд бўлишлари керак.\n26‐модда\nҲар бир инсон билим олиш ҳуқуқига эгадир. Таълим кам деганда бошланғич\nва умумий таълим текин бўлиши керак. Бошланғич таълим мажбурий бўлиши\nлозим. Техникавий ва ҳунар таълими барчага муҳайё этилиши, олий таълим\nэса ҳар бир одамнинг қобилияти асосида барча учун бир хил муҳайё этилиши\nкерак.\nТаълим инсон шахсининг баркамоллигига ҳамда инсон ҳуқуқлари ва асосий\nэркинликларига ҳурматнинг ортиб бораверишига қаратилиши лозим. Таълим\nбарча халқлар, ирқий ва диний гуруҳлар ўртасидаги ҳамжиҳатликка, сабр‐\nбардошга ва дўстликка кўмаклашиши ҳамда Бирлашган Миллатлар Ташкилотнинг\nтинчликни сақлаш борасидаги фаолиятига ёрдамлашиши керак.\nОта‐оналар ёш болалари учун таълим турини танлаб олишда нуфузли ҳуқуққа\nэгадирлар.\n27‐модда\nҲар бир инсон жамиятнинг маданий ҳаётида эркин иштирок этиш, санъатдан\nбаҳраманд бўлиш, илмий тараққиётда қатнашиш ва унинг неъматларидан\nбаҳраманд бўлиш ҳуқуқига эгадир.\nҲар бир инсон ўзи муаллифи бўлган илмий, адабий ёки бадиий асарлар\nюзасидан маънавий ва моддий манфаатлари ҳимоя қилиниши ҳуқуқига эгадир."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e7948ec29e69ca6ed2e14c5e8e355963",
            "Index": 5,
            "Label": "6",
            "Size": [
                595.0,
                842.0
            ],
            "Text": "28‐модда\nҲар бир инсон Мазкур Декларацияда баён этилган ҳуқуқлар ва эркинликлар\nтўла‐тўкис рўёбга чиқадиган ижтимоий ва халқаро тартиб бўлиши ҳуқуқига\nэгадир.\n29‐модда\nҲар бир инсон жамият олдида мажбурият олган, фақат шу тахлитдагина инсон\nшахси эркин ва тўла‐тўкис камол топиши мумкин.\nҲар бир инсон ўз ҳуқуқ ва эркинликларининг рўёбга чиқишда шундай\nчеклашларга мубтало бўлиши мумкинки, булар қонун томонидан белгилаб\nқўйилиши ҳамда бундан муддао – бошқаларнинг ҳуқуқлари ва эркинликлари\nзарур даражада тан олиниш ва ҳурмат қилиниши ҳамда ахлоқ‐одобнинг\nадолатли талаблари ижтимоий тартиб ҳамда демократик жамиятдаги бугунги\nфаровонликнинг адолатли талаблари қондирилган бўлсин.\nАна шу ҳуқуқ ва эркинликларнинг амалга оширилиши Бирлашган Миллатлар\nТашкилоти мақсадлари ва принципларига сира зид бўлмаслиги керак.\n30‐модда\nУшбу Декларациясининг бутун руҳи бирор бир давлатга, шахслар гуруҳига\nёки алоҳида шахсларга мазкур Декларацияда баён этилган ҳуқуқлар ва\nэркинликларнинг йўқ қилинишига қаратилган бирор бир фаолият билан\nшуғулланиш ёки хатти‐ҳаракатлар содир этишга йўл қўйиб беради, деб\nталқин этилиши мумкин эмас."
        }
    }
}
