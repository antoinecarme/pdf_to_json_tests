{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468607,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "INUTTUT PISINNAATITAAFFIIT PILLUGIT SILARSUARMIOQATIGIINNUT NALUNAARUT\nAALLAQQAASIUT\nAtaqqinassusermik inuup nammineq pigisaanik aammalu anooqatigiinnut ilaasortaasut tamarmik\nnaligiimmik annaasassaanngitsumillu pisinnaatitaaffeqarnissaannik akuersissuteqarneq\nnunarsuarmi kiffaanngissuseqarnermut, naapertuilluarnermut eqqissinissamullu tunngavium mata ,\nInuttut pisinnaatitaaffinnik sumiginnaanerit asissuinerillu naakkittaatsuliornerujussuarnik\nsilarsuarmiunut tarnip nalunngissusiinik aalassatsitsisartunik nassataqartarmata, aammalu\nnunarsuarmik inuit killilersugaanngitsumik oqalussinnaatitaaffigalugulu upperisakkut\npisinnaatitaaffeqarfiannik ersiorfiginagulu atugarliorfigisassarinngisaannik pilersitsinissaq\ninuiaat anguniagaattut pingaarnerpaatut tusarliunneqartareersimam mat ,\npingaaruteqarluinnar mat inuiaqatigiit akornanni ikinngutinnersumik pissuseqarnissaq\nannertusarniassallugu,\npingaaruteqarluinnar mat inuttut pisinnaatitaaffiit inatsisitigut illersorneqarnissaat, inuk\nallatut sapilerluni qunutitsinermut qunusiaanermullu akiuunniartariaqalissanngippat,\nNaalagaaffiit Peqatigiit inuisa isumaqatigiissutikkut uppernarsaqqimmassuk inuttut\npisinnaatitaaffiit tunngaviusut, inuup ataqqinassusiata erianassusiatalu aammalu angutit\narnallu naligiimmik pisinnaatitaaffeqarnerisa pingaartinneqarnissaat isumalluarfigigitsik,\naalajangiussimallugulu inuttut atugarisanik siuarsaaniarnissaq inuuniarnermilu atugarisanik\npitsaanerulersitsinissaq,\nnaalagaaffiit ilaasortaasut imminnut pisussanngortim mata Naalagaaffiit Peqatigiit\nsuleqatigalugit sulissutigissallugu inuttut pisinnaatitaaffinnut aammalu tunngavissiisutut\nkillilersugaanngitsumik iliorsinnaatitaaffinnut nalinginnaasumik ataqqinninnerup\nannertunerulersinnissaa,\npisinnaatitaaffinnik aammalu killilersugaanngitsumik iliorsinnaatitaaffinnik tamakkuninnga\npeqatigiilluni paasinninneq pisussaaffimmik tamatuminnga piviusunngortitsinissamut\npingaaruteqarnerpaam mat,\nNAALAGAAFFIIT ILAASORTAASUT AALLARTITAASA\ntaamaattumik tamanut nalunaarutigaat inuttut pisinnaatitaaffiit pillugit\nsilarsuarmioqatigiinnut nalunaarut manna inunnut tamanut inuiaqatigiinnullu tamanut\ntunngatillugu peqatigiinnikkut anguniagassatut, siunertaralugu inuup kialuunniit aammalu\ninuiaqatigiinnik sullissisut kikkulluunniit tamatigut Nalunaarutikkut matumuuna anguniassagaat\natuartitsineq perorsaanerlu aqqutigalugit pisinnaatitaaffinnut killilersugaanngitsumillu\niliorsinnaatitaanernut tamakkununnga ataqqinninnerulernissaq aammalu inuiaqatigiit nunallu\nallat alliartuinnartumik suliniuteqarnerisigut qularnaarniassallugu sumiluunniit\nsunniuteqartumik akuersaarneqarlutillu naammassiniarneqarnissaat, naalagaaffinni ilaasortaasuni\ninnuttaasut aammalu sumiiffinni naalagaaffinnit taakkunannga aqunneqartuni innuttaasut\nakornanni.\nImmikkoortoq 1.\nInuit tamarmik inunngorput nammineersinnaassuseqarlutik assigiimmillu ataqqinassuseqarlutillu\npisinnaatitaaffeqarlutik. Solaqassusermik tarnillu nalunngissusianik pilersugaapput, imminnullu\niliorfigeqatigiittariaqaraluarput qatanngutigiittut peqatigiinnerup anersaavani.\nImmikkoortoq 2.\nKinal uunniit pisinnaatitaaffinnik killilersugaanngitsumillu iliorsinnaatitaaffinnik\nnalunaarummi maani taaneqartunik tamanik atuiumasinnaavoq, sukkulluunniit\nassigiinngisitsinertaqanngitsumik, s. ass. inuiannut sorlernut ataneq, ammip qalipaataa,\narnaaneq/angutaaneq, oqaatsit, upperisaq, naalakkersuinikkut isuma allatulluunniit isumaqarneq,\ninuiaassutsikkut imaluunniit innuttaaqatigiinni qanoq atugaqartuneerneq, pigisaqassuseq,\ninunnguutsimit imaluunniit inuiaqatigiinni allatut inissisimaneq pissutigalugit.\nAammattaaq nunami imaluunniit sumiiffimmi eqqartuussisinnaanikkut pissutsit imaluunniitt\nnaalakkersuinikkut imaluunniit nunat allamiut inuup aalajangersimasup attaveqarfigisaasa\nisumaat pissutiagalugit assigiinngisitsineqassanngilaq, sumiiffik naalakkersuinikkut\nattaveqarfeqanngikkaluarpalluunniit, allanit oqartussaaffigineqaraluarpat\nnamminersortuunngikkaluarpalluunniit, imaluunniit imminut naalakkersorsinnaassusia arlaatigut\nkilliliivigineqarsimagaluarpat.\nImmikkoortoq 3.\nKinaluunniit inuunermut, nammineersinnaassuseqarnissamut isumakuluuteqaranilu inuuniarnissamut",
            "Image": "3aa4ad4162af2b8a4bb8961e79ddced4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "pisinnaatitaavoq.\nImmikkoortoq 4.\nKinaluunniit inussiaatigineqaraniluunniit namminersorsinnaassusiiagaassanngilaq;\ninussiaateqarneq inussiaarniarnerlu sutigut tamatigut inerteqqutigineqassapput.\nImmikkoortoq 5.\nKinaluunniit naalliutserujussuarneqassanngilaq aammalu peqqarniitsumik, naakkittaatsumik\nnarrunarsaataasumillu pineqassananilu pillarneqassanani.\nImmikkoortoq 6.\nInuk kinaluunniit nunarsuarmi sumiluunniit eqqartuussisarnermi pisassalittut\npisussaasutulluunniit isigineqarsinnaatitaanissamut pisinnaatitaavoq.\nImmikkoortoq 7.\nKikkulluunniit tamarmik inatsiseqarnikkut naligiissitaasussaapput, aammalu sutigulluunniit\nassigiinngisitsinertaqanngitsumik inatsisitigut illersorneqarnissamut pisinnaatitaallutik.\nKikkulluunniit tamatmik assigiimmik pisinnaatitaapput nalunaarummut matumunnga akerliusumik\nsutigulluunniit assigiinngisinneqarnissamut taamatulluunniit assigiinngisinneqalernissamut\nkajumissaarutaasinnaasunut sunulluunniit illersorneqarnissamut.\nImmikkoortoq 8.\nKinaluunniit pisinnaatitaavoq naammaginartumik akitsisitaaqqinnissamut iliuutsinut\ntunngaviusutut pisinnaatitaaffinnik, nunap naalakkersugaanerani imaluunniit inatsisitigut\npineqartunut tunniunneqartunik, innarliisunut inuiaqatigiinni eqqartuussiviit susassaqartut\naqqutigalugit.\nImmikkoortoq 9.\nKinaluunniit namminissarsiortumik tigusarineqassanngliq, tigummigallagassanngortitaassanani\nimaluunniit nunagisamit peersitaassanani.\nImmikkoortoq 10\nKinaluunniit naligiissitaalluinnarnikkut piumasaqarsinnaatitaavoq eqqartuussivimmi\naalajangersimasunut attaveqanngitsumi aammalu nakerisarsiortuunngitsumi eqqortuliortumik\ntamanullu ammasumik iliorfigineqarnissamik, pisinnaatitaaffimminut pisussaaffimminullu\ntunngasutigut aalajangiiniartoqassatillugu aammalu inatsisit tunngavigalugit\npillarneqaataasinnaasumik sumilluunniit unnerluutigineqarnermini.\nImmikkoortoq 11.\nKinaluunniit pillagaassutaasinnaasumik iliuuseqarsimasutut unnerluutigineqartoq\npisinnaatitaavoq pinngitsuusutut isigineqarnissamut pisuunermi tamanut ammasumik\neqqartuussisoqarnerani, tamatumani uppernarsaatissat tamassa imminut illersorniarnissamut\npisariaqartinneqartut pereerlugit inatsisit naapertorlugit pisuunermi uppernarsarneqarnissaata\ntungaanut.\nKinaluunniit iliuuserisimasaq qanoq iliuuseqanngitsoorsimanerluunniit inuiaqatigiit imaluunniit\nnunat allamiut inatsisaat naapertorlugit tamatuma nalaani pillarneqaataasussaanngitsut\npissutigalugit pillagaassutaasinnaasumik pissusilerorsimasutut pisuutinniarneqarsinnaanngilaq.\nAammattaq iliuutsit pillagaassutaasinnaasut pinerata nalaani aalajangerneqartuniit\nsakkortunerusunik pillaatissisoqarsinnaassanngilaq.\nImmikkoortoq 12.\nKinaluunniit pissutsini namminerisani, ilaqutariinnermi, angerlarsimaffimmi imaluunniit\nallaffigeqatigiittarnikkut pissutsini namminiinnarsortumik akuliuffigineqassanngilaq, aammalu\nataqqineqarnerup tusaamaneqarnerullu tungaasigut saassunneqassanani. Kinaluunniit taamatut\nakuliuffigineqarnissamut imaluunniit saassunneqarnissamut inatsisitigut\nillerorneqarsinnaatitaavoq.\nImmikkoortoq 13.\nKinaluunniit akornuteqanngitsumik angalaarsinnaatitaavoq aammalu naalagaaffiit ataasiakkaat\nkilleqarfiisa iluanni najugaqarfissamik nammineerluni toqqaasinnaatitaalluni.\n[Missing Article 13.2]\nImmikkoortoq 14.",
            "Image": "e3fee0e12c86846abda4c5e3d2503fd9"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Kinaluunniit malersugaanermut atatillugu nunani allani qimaaffissarsiornissamut\nqimaaffissinneqarnissamullu pisinnaatitaavoq.\nPisinnaatitaaffik taana unnerluussaanerni naalakkersuinermut attuumassuteqanngitsutut\npinerluutinut tunngassuteqavissuni imaluunniit Naalagaaffit Peqatigiit siunertaannut\ntunngavigisaannullu akerliusumik iliuuseqarsimanerni tunngaviginiarneqarsinnaanngilaq.\nImmikkoortoq 15.\nKinaluunniit naalagaaffimmi aalajangersimasumi innuttaassuseqarnissamut pisinnaatitaavoq.\nKinaluunniit naalagaaffimmi aalajangersimasumi innuttaassutsiminik namminiinnarsortumik\npiiaaffigineqarsinnaanngilaq imaluunniit innuttaassutsimik allnanngortitsisinnaatitaanermik\nitigartinneqarsinnaanngilaq.\nImmikkoortoq 16.\nInuiannut solernut atasuunermut tunngasut, naalagaaffimmi sumi innuttaassusrqarnermut tunngasut\nqanoluunniit upperisaqarneq uniffiginagit angutit arnallu nammineersinnaassuseqartutut\nukioqalerseersimasut aappanissinnaatitaapput ilaqutariinnillu pilersitsisinnaatitaallutik.\nAappariilernissap tungaatigut, aappariinnerup nalaani aammalu aappariigunnaarnerup tungaatigut\nnaligiimmik pisinnaatitaaffeqartussaapput.\nAAppariikerneq aatsaat pisinnaalersinnaassaaq aappariilersussat tamarmik\npinngitsaaliinertaqanngitsumik tamakkiisumillu aappariilernissaq isumaqatigiissutigippassuk.\nIlaqutariit inuiaqatigiinni pissusissamisoortumik tunngavissiisumillu ataasiusortaapput aammalu\ninuiaqatigiinnit naalagaaffimmillu illersorneqartussaallutik.\nImmikkoortoq 17.\nKinaluunniit namminerisaminik pigisaqartussaatitaavoq kisimiilluni allanilluunniit\npeqateqarluni.\nKinaluunniit pigisaanik pissutissaqanngitsumik arsaarneqarsinnaanngilaq.\nImmikkoortoq 18.\nKinaluunniit pisinnaatitaavoq eqqarsartaatsikkut, tarnip nalunngissusiatigut aammalu\nupperisakkut killilersugaanngitsumik iliorsinnaanissamut; pisinnaatitaanermi tassani aamma\npineqarpoq upperisarsiornermi sorlernut ilaasuunermik upperisamillu allanngortitsinissami\nkillilersugaannginnissaq aammalu atuartitsinikkut, qanoq iliuuseqarnikkut, guutisiornikkut\nkiisalu upperisarsiornermi unnersuussutigineqartunik naammassinninniarnikkut kisimiilluni\nallanilluunniit peqateqarluni tamanut ammasumik namminersortumilluunniit upperisarsiornermi\nsorlernut ilaasuunermik imaluunniit upperisamik nalunaajaateqarnissami\nkillilersugaannginnissaq.\nImmikkoortoq 19.\nKinaluunniit pisinnaatitaavoq killiliiffigineqanngitsumik isummaminik nalunaaruteqarnissamut\naammalu killiliiffigineqanngitsumik oqaaseqarsinnaatitaanissamut; pisinnaatitaaffimmi tassani\naamma pineqarput allanit akuliuffigineqarani namminerisatut isummamik\nnalunaaruteqarsinnaatitaaneq aammalu nalunaaruteqarniarnermi atorneqarsinnaasut suulluunniit\naqqutigalugit aammalu nunat killeqarfii apeqqutaatinnagit paasisassarsiorsinnaaneq\neqqarsaatinillu nalunaaruteqarsinnaaneq.\nImmikkoortoq 20.\nKikkukkuunniit tamatmik pisinnaatitaapput eqqissisimasumik pissusilimmik\nkillilersugaanngitsumik katersoqatigiittarnissanut aammalu peqatigiiffinnik\npilersitsisarnissanut.\nKinaluunniit peqatigiiffimmi sumiluunniit ilaasotaanissamut pinngitsaalineqarsinnaanngilaq.\nImmikkoortoq 21.\nKinaluunniit pisinnaatitaavoq nunagisami aqunneqarnerani toqqaannartumik imaluunniit\nsinniisussatut killilersugaanngitsumik qinikkat aqqutigalugit peqataaniarnissamut.\nKinaluunniit pisinnaatitaavoq nunagisamini naligiissitaasumik atorfinitsitaanissamut\nsuliaqartitaanissamullu.\nInnuttaasut piumassuseqarnerat naalakkersuisut oqartussaassuseqarnissaannut tunngaviussaaq;\npiumassuseqarneq tamanna ersersinneqartassaaq piffissani aalajangersimasuni piviusumillu\nqinersisoqartarneratigut aammalu naligiimmik qinersisinnaatitaanikkut pisassalluni",
            "Image": "4a8a3907931ee3f2ac23ed91b14d805f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "isertuussamik taaguinertigut imaluunniit taamatulli killilersugaanngitsumik taaguisarnermi\nperiaatsit aqqutigalugit.\nImmikkoortoq 22.\nKinaluunniit unuiaqatigiinni ilaasortaasutut pisinnaatitaavoq inooqatgiinnermi\ntoqqissisimaarnissamut aammalu piumasaqarsinnaatitaalluni aningaarsarsiornikkut, inuttut\naammalu kulturimut tunngassutilitsigut pisannaatitaaffit nammineq ataqqinassutsimut\nkillilersugaanngitsumillu inuttut ineriartorsinnaanissamut pinngitsoorneqarsinnaanngitsut\naaqqissuunneqartassasut inuiaqatigiit qanoq iliuuseqarnerisigut aammalu nunanik allanik\nsuleqatiginninnikkut kiisalu naalagaaffiit ataasiakkaat aaqqissuuaanerat atortussatigullu\npissarsivissaataat naapertorlugit.\nImmikkoortoq 23.\nKinaluunniit pisinnaatitaavoq suliffeqarnissamut, suliffissamik nammineerluni toqqaanissamut,\nsilunermi naapertuilluartumik ajunngitsunillu atugassaqartitaanissamut aammalu\nsuliffissaaruttoornaveersaartitaanissamut.\nKinaluunniit assigiinngisitsinertaqanngitsumik pisinnaatitaavoq suliat assigiippata naligiimmik\nakissarsiaqartitaanissamut.\nKinaluunniit sulisuusoq pisinnaatitaavoq naapertuilluartumik iluarinartumillu\nakissarsiaqartitaanissamut, imminut ilaquttaminillu inummut naleqquttumik inuutinniarnissamut\npisariaqassappallu aamma inunnik allnik sernissuiniarnernut isumannarunnaarsitsisussanik.\nKinaluunniit pisinnaatitaavoq sulinermi soqutigisaminut illersuutissaatut suliaqaqatigiit\npeqatigiiffiinik pilersitsinissamut tamakkunanilu ilanngunnissamut.\nImmikkoortoq 24.\nKinaluunniit pisinnaatitaavoq qasuersaarnissamut sunngiffeqarnissamullu, ilanngullugu\npiffissamik suliffiusumik naammaginartumik killilersuineq, aammalu piffissani\naalajangersimasuni akissarsiat pigiinnarlugit feriaqartarnissamut.\nImmikkoortoq 25.\nKinaluunniit pisinnaatitaavoq pissaqassutsikkut nammineq ilaquttamilu peqqinnissaannut\ntoqqissisimaarnissaannullu naammattunik atugaqarnissamut, ilanngullugit nerisassatigut,\natisatigut, inissatigut aammalu nakorsamit ikiorneqarnikkut aammalu inooqatigiinnermi\npisariaqartinneqartutut ajunngitsorsiassatigut naammaginartuusunik, pisinnaatitaallunilu\nsuliffissaarusimaneqartillugu, napparsimanermi, sulisinnaajunnaarnermi, aappaarsernermi,\nutoqqalinermi imaluunniit iluanaarutigisinnaasanik allanik pissutsit nammineq\npisuussutiginngisat pissutigalugit annaasaqarnermi isumannaatsunik atugassaqartitaanissamut.\nAnaanaasut meeqqallu immikkut ittumik isumassorneqarlutillu ikiorneqartussaapput. Meeqqat\ntamarmik, aappariinnermi tamatumaluunniit avataatigut inunngoraluarunik assigiimmik,\ninoqatigiinnermi illersorneqartussaapput.\nImmikkoortoq 26.\nKinaluunniit pisinnaatitaavoq atuartitaanissamut,. Atuartitaaneq akeqanngilaq, allatut\najornarpat minnerpaamik ilinniaqqaatissanik tunngavissaasunillu ilinniarnermi.\nIlinniaqqaatissanik atuartitaaneq pinngitsoorani pisussaassaaq. Teknikkikkut suliatigullu\nilinniartitaaneq tamanut nalinginnaasumik ammatinneqassaaq aammalu piginnaassutsit\ntunngavigalugit annertunerusumik atuartitaaneq kikkunnulluunniit naligiissumik\nammatinneqassaaq.\nAtuartitsinermi anguniarneqassaaq inuup inuttut naammattumik ineriartortinneqarnissaa aammalu\ninuttut pisinnaatitaaffinnut nammineersinnaalernissamullu aallarniutaasunut ataqqinninnerup\nannertusarneqarnissaa. Naalagaaffiit tamarnik aammalu inuiaqatigiinni sorlerni ataqatigiiaat\nupperisaqaqatigiiaallu akornanni paaseqatgiinnissamut, akaareqatigiinnissamut aammalu\nNaalagaaffiit Peqatigiit eqqissisimanissap pigiinnatnissaanut sulinerannut siuarsaaviussalluni.\nAngajoqqaat qitornamik qanoq atuartitaanissaannik toqqaaniarnissamut salliutitaassapput.\nImmikkoortoq 27.\nKinaluunniit pisinnaatitaavoq inuiaqatigiinni kulturimut tunngassutilitsigut ingerlatsinerni\nkillilersorneqanngitsumik peqataanissamut, eqqumiitsulianik nuannaaruteqarnissamut aammalu\nilisimatuussutsikkut siuariaatinik taakkualu ajunngitsorsiassartaanik\npaasissutissinneqartarnissamut.\nKinaluunniit pisinnaatitaavoq ileqqorissaarnermut tunngasutigut aammalu timikkut inuuniarnermut",
            "Image": "2108a41ec0adf8a2d7078429ec90ed1f"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "tunngasutigut soqutigisanik ilisimatuussutsikkut, atuakkiatigut imaluunniit\neqqumiitsullioriaatsikkut pilersissimasaminut tunngassutillit suugaluartulluunniit\nillersorneqarnissaannut.\nImmikkoortoq 28.\nKinaluunniit piumasaqarsinnaatitaavoq inuttut inuiaqatigiittullu atugarisat\naaqqissuussivigineqarnissaannik, tamatumani pisinnaatitaaffiit killilersugaanngitsumillu\niliorsinnaatitaaffiit Nalunaarummi matumani taaneqartut tamakkiisumik\npiviusunngorsinnaaqqullugit.\nImmikkoortoq 29.\nKinaluunniit inuiaqatigiit tungaannut pisussaaffeqarpoq, taamaallaalli tamatumani inuttut\nkillilersugaanngitsumik tamalliisulmillu ineriartorsinnaatitaaneq tunngavigalugit.\nPisinnaatitaaffiit aamma killilersugaanngitsumik iliorsinnaatitaaffiit atorneqarnerini\nkialuunniit taqamaallaat naalagarsiorfigisussaavai killilersuutit inatsisini\naalajangersarneqarsimasut inuit allat pisinnaatitaaffiisa killilersugaanngitsumillu\niliorsinnaatitaaffiisa aammalu piumasaqaatit naapertuilluartut inuiaqatigiinni inuit\nkikkulluunniit naalakkersuinikkut oqaasissaqaqatigiiffigisaanni ileqqorissaarnissamut\ntunngasut, inuiaqatigiit aaqqissuussaanerat aammalu inunnut tamanut iluaqutissatut\npiumasaqaatigineqartut naammassiniarnissaat siunertaralugu.\nPisinnaatitaaffiit killilersugaanngitsumillu iliorsinnaatitaaffiit tamakku Naalagaaffiit\nPeqatigiit siunertarisaannut tunngavigisaannullu akerliusumik atorneqanngilluinnassapput.\nImmikkoortoq 30.\nNalunaarummi matumani taaneqartut arlaannaalluunniit paasineqassanngilaq naalagaaffinnut,\nataatsimoortukkuutaanut imaluunniit inunnut ataasiakkaanut tunngavissiisutut sumilluunniit\ningerlassaqarniarnissamut imaluunniit iliuuseqarniarnissamut pisinnaatitaaffittut\nkillilersugaanngitsumillu iliuuseqarsinnaatitaaffittut killilersugaanngitsumillu\niliuuseqarsinnaatitaaffittut maani naatsorsuunneqartut arlaannaannilluunniit\nsuujunnaarsitsiniutaasinnaasunik.",
            "Image": "c4daebf3425ad043736b301336ec57ad"
        }
    }
}
