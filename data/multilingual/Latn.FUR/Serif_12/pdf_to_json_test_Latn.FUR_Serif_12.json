{
    "MetaData": {
        "Author": null,
        "Creation_Date": 1581468085,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "fa64d101494d7b453e65dc6f9179050d",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARAZION UNIVERSÂL DAI DERITS DAL OM\nFate buine e proclamade de Samblee gjenerâl des Nazion Unidis ai 10 di Decembar dal 1948. Risoluzion 217 A\n(III)\nPreambul\nTignût cont che il ricognossi la dignitât di ducj i membris de gjernazie umane, i lôr derits, compagns e\ninalienabii, e je la fonde de libertât, de justizie e de pâs tal mont;\nTignût cont che il dineâ e il spreseâ i derits dal om a an puartât a barbaretâts ch’a ufindin la cussience de\numanitât e che al è stât proclamât che il divignì di un mont dulà che i oms a gjoldin la libertât di peraule e di\nfede e la liberazion de pôre e de miserie e je la plui grande braure dal om;\nTignût cont che i derits dal om bisugne ch’a sein garantîts des leçs, se si intint di fâ in mût che l’om, come ultin\nricors, nol scugni voltâsi cu la fuarce cuintri la tiranìe e la sclavitût;\nTignût cont che bisugne promovi il svilup di bogns rapuarts tra lis Nazions;\nTignût cont che tal Statût i popui des Nazions Unidis a an tornât a declarâ la lôr fede tai derits fondamentâi dal\nom, te dignitât e tal valôr de persone umane, te paritât dai derits dal om e de femine, e ch’a an decidût di\npromovi il progres sociâl e un miôr sistem di vite tune plui grande libertât;\nTignût cont che i Stâts membris a an cjapât l’impegn di otignî, in cooperazion cu lis Nazions Unidis, il rispiet e\nl’osservance universâl dai derits dal om e des libertâts fondamentâls;\nTignût cont che une convinzion gjenerâl sun chescj derits e sun cheste libertât e je de massime impuartance par\nune complete realizazion di chescj impegns;\nla Samblee Gjenerâl des Nazions Unidis\ne proclame cheste Declarazion Universâl dai Derits dal Om come ideâl comugnâl ch’a an di rivâ a vêlu ducj i\npopui e dutis lis Nazions par che ogni individui e ogni strument de societât, tignint cont simpri di cheste\nDeclarazion, a cirin di promovi, cu la instruzion e la educazion, il rispiet di chescj derits e di chestis libertâts e di\ngarantîur, midiant proviodiments progressîfs di stamp nazionâl e internazionâl, il ricognossiment universâl e\nefetîf e il rispiet tant de bande dai popui dai Stâts membris, che de bande dai popui dai teritoris ch’a son sot de\nlôr jurisdizion.\nArticul 1\nDucj i oms a nassin libars e compagns come dignitât e derits. A an sintiment e cussience e bisugne che si tratin\nun culaltri come fradis.\nArticul 2\nA ogni individui i spietin ducj i derits e dutis lis libertâts proclamâts in cheste Declarazion, cence nissune\ndistinzion par vie di gjernazie, colôr, mascjo o femine, lenghe, religjon, di impinion politiche o alcaltri, di zoc\nnazionâl o sociâl, di ricjece, di nassite o altre condizion.\nE no sarà fate nissune distinzion nancje par vie dal Statût politic, juridic o internazionâl dal paîs o de tiare che\nune persone i parten, tant se chê tiare e je indipendent che s’e je sot ministrazion fiduciarie o no autonime o sot\ncualchi altri limit di sovranitât.\nArticul 3\nOgni individui al à derit a la vite, a la libertât e a la sigurece de sô persone.\nArticul 4\nNissune persone e pò jessi tignude in sclavitût o servitût; la sclavitût e il trafic dai sclâfs di cualsisei gjenar a\nson improibîts.\nArticul 5\nNo si pò torturâ nissun, ni doprâ par nissune persone trataments o punizions barbars, disumans o vergognôs.\nArticul 6\nOgni individui al à derit, pardut là che si cjate a sei, che i vegni ricognussude la sô personalitât juridiche.\nArticul 7\nDenant de leç a son ducj compagns e ducj a an derit, cence nissune parzialitât, a la stesse protezion de leç. A an\nducj derit di jessi vuardâts di ogni discriminazion contrarie a cheste Declarazion ch’e je stade fate cuintri\ncualsisei instigazion a discriminazions di chê sorte."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "2819cfa96ea8d8692198dd1a0a4b7dfe",
            "Index": 1,
            "Label": "2",
            "Size": [
                595.0,
                842.0
            ],
            "Text": "Articul 8\nOgni individui al à derit a une reâl possibilitât di ricori a tribunâi competents nazionâi cuintri di fats ch’a van\ncuintri dai derits fondamentâi che la constituzion o la leç i ricognossin.\nArticul 9\nNissune persone no pò jessi arestade, tignude in preson o mandade in esili cence juste reson.\nArticul 10\nOgni individui al à derit in plene paritât, a une juste e publiche udience denant di un tribunâl indipendent e\nimparziâl, par decidi dai siei derits e dovês, e ancje par provâ la positivitât di cualsisei acuse penâl che i vegni\nfate.\nArticul 11\nOgni individui acusât di une malefate al è presumût nocent fintant che la sô colpe no sei stade dimostrade par\nvie legâl tun public proces dulà che i vein dât ogni garanzie par difindisi.\nNissun individui nol pò vignî condanât par une robe fate o no fate, se, in chel tâl moment, chê robe no jere\nconsiderade une malefate secont il derit locâl o internazionâl. Come che no si podarà mai dâ un cjastic plui\ngrant di chel stabilît tal moment de malefate.\nArticul 12\nNissun individui nol pò jessi sogjet a interferencis arbitrariis te sô vite privade, te sô famee, te sô cjase, te sô\ncorispuindince, e nancje jessi ufindût tal so onôr e te sô stime. Ogni individui al à derit di jessi vuardât de leç\ncuintri interferencis o ufesis di cheste fate.\nArticul 13\nOgni individui al à derit di stâ e di movisi dentri i confins di ogni Stât.\nOgni individui al à derit di lâ vie di cualsisei paîs, ancje dal so, e di tornâ.\nArticul 14\nOgni individui al à derit, cuintri lis persecuzions, di cirî e cjatâ ricet in altris paîs.\nNol podarà ricori a chest derit un individui s’al è cirût par malefatis no politichis o par fats contraris ai fins e ai\nprincipis des Nazions Unidis.\nArticul 15\nOgni individui al à derit di vê une citadinance.\nA nissun individui no si pò cjoli cence une reson la sô citadinance e nancje il derit di cambiâle.\nArticul 16\nOms e feminis in etât adate a an il derit di sposâsi e di meti sù famee, cence nissune limitazion di gjernazie,\ncitadinance o religjon. A an ducj i stes derits a rivuart dal matrimoni, par tant ch’al dure e cuantche si disfe.\nIl matrimoni si pò fâlu dome cul libar e plen consens dai nuviçs deventants.\nLa famee e je la fonde naturâl e fondamentâl de societât e e à il derit che la difindin la societât e il Stât.\nArticul 17\nOgni individui al à derit di vê une propietât sô personâl o comugnâl cun altris.\nA nissun individui no si pò cjoli la sô propietât cence une reson.\nArticul 18\nOgni individui al à derit a la libertât di pinsîr, cussience e religjon; chest derit al vûl dî ancje libertât di gambiâ\nreligjon o fede, e libertât di pandi dibessôl o cun altris, tant in public che in privât, la sô religjon o la sô fede tal\ninsegnâ, tes pratichis, tal cult e te osservance des ceremoniis.\nArticul 19\nOgni individui al à derit a la libertât di impinion e di espression, dutun cul derit di no jessi lambicât par vie de sô\nidee e il derit di cirî, di vê e di propagandâ informazions e ideis cun ogni mieç e cence limitazions."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "9c13f5d46a64ff57c2a2c69d5e909a4c",
            "Index": 2,
            "Label": "3",
            "Size": [
                595.0,
                842.0
            ],
            "Text": "Articul 20\nOgni individui al à derit a la libertât di riunion e di associazion pacjifiche.\nNo si pò obleâ nissun a fâ part di une associazion.\nArticul 21\nOgni individui al à derit di partecipâ al guviêr dal so paîs tant di persone che par mieç di rapresentants sielzûts\nliberementri.\nOgni individui al à derit di pode rivâ, in condizions di paritât, ai puescj di vôre publics dal so paîs.\nLa volontât popolâr e je la fonde de autoritât dai guviêrs; cheste volontât si à di pandile traviers elezions\nperiodichis e onestis, a sufragjo universâl e compagn, cun vôt segret o tun altri mût ch’al garantissi la libertât di\nesprimisi.\nArticul 22\nOgni individui, come part de societât, al à derit a la sigurece sociâl, e ancje di realizâ, cul impegn nazionâl e la\ncolaborazion internazionâl e tignint cont de organizazion e des possibilitâts di ogni Stât, i derits economics,\nsociâi e culturâi indispensabii a la sô dignitât e a la libare cressite de sô personalitât.\nArticul 23\nOgni individui al à derit al lavôr, a la libare sielte dal puest di vôre, a condizions justis e buinis di lavôr e a jessi\nvuardât cuintri la disocupazion.\nOgni individui, cence parzialitât, al à derit di vê la stesse pae par un lavôr compagn.\nOgni individui ch’al lavore al à derit a une pae juste e buine che i garantissi a lui e a la sô famee une vite secont\nla dignitât umane e staronzade, s’al covente, cun altris mieçs di protezion sociâl.\nOgni individui al à derit di meti sù sindacâts e di fâur part par difindi i siei interes.\nArticul 24\nOgni individui al à derit di polsâ e di distraisi, intindint cun chest un just limit des oris di lavôr e di feriis\nperiodichis paiadis.\nArticul 25\nOgni individui al à derit a un sistem di vite bon di garantî la salût e il bonstâ so e de sô famee, massime pal\nnudriment, il vestiari, une cjase, la assistence mediche, e ai servizis sociâi necessaris; al à derit a la sigurece in\ncâs di disocupazion, malatie, invaliditât, veduance, vecjae o in ogni altri câs di piardite dai mieçs di sussistence\npar robis che no dipendin dal so volê.\nLa maternitât e la infanzie e an derit a curis speciâls e assistence. Ducj i fruts nassûts tal matrimoni o fûr, a an\ndi gjoldi de stesse protezion sociâl.\nArticul 26\nOgni individui al à derit a la instruzion. La instruzion e à di jessi a gratis almancul pes classis elementârs e\nfondamentâls. La instruzion elementâr e à di jessi obligatorie. La instruzion tecniche e professionâl e à di jessi\npossibil a ducj e cussì la instruzion superiôr e à di jessi possibil a ducj daûr dal merit.\nLa instruzion e à di jessi indreçade a une plene incressite de personalitât umane e a un simpri plui grant rispiet\ndai derits dal om e des libertâts fondamentâls. La instruzion e à di fâ cressi la comprension, il bon cûr, la\namicizie fra dutis lis Nazions, lis comunitâts etnichis e religjosis, e dâ une man a la vôre des Nazions Unidis par\nmantignî la pâs.\nI gjenitôrs a an prin di ducj derit di sielzi il gjenar de instruzion pai lôr fîs.\nArticul 27\nOgni individui al à derit di jessi a part de vite culturâl de comunitât, di gjoldi des arts e di dâ di vôre al progres\nde sience e usufruî dai siei beneficis.\nOgni individui al à derit a la difese dal interes morâl e matereâl ch’a divegnin di une produzion sientifiche,\nleterarie e artistiche che lui al vedi fate.\nArticul 28\nOgni individui al à derit di cjatâsi a vivi tun sistem sociâl e internazionâl dulà che i derits e lis libertâts\nproclamadis in cheste Declarazion a sein metûts in pratiche dal dut."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "b405cd141983f8bb5da926932ae4efa3",
            "Index": 3,
            "Label": "4",
            "Size": [
                595.0,
                842.0
            ],
            "Text": "Articul 29\nOgni individui al à dovês viers la comunitât, là che lui al pò madressi adimplen e cun libertât.\nTal doprâ i siei derits e lis sôs libertâts, ognun al à di tignî cont dome dai limits prescrits de leç par che si\nricognossin e che si rispietin pardabon i derits e lis libertâts di chei altris e par contentâ lis esigjencis justis de\nmorâl, dal ordin public e dal benjessi gjenerâl di une societât democratiche.\nNo si pò doprâ mâl chescj derits e chestis libertâts cuintri i fins e i principis des Nazions Unidis.\nArticul 30\nNissun Stât, grop o persone a puedin cjapâ alc di cheste Declarazion par campâ derits di meti sù trafics o\ncombinâ vôris ch’a cirin di dineâ cualchi derit o libertât ch’e je stade metude in clâr culì."
        }
    }
}
