{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468142,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "DECLARAZION UNIVERS\u00c2L DAI DERITS DAL OM\nFate buine e proclamade de Samblee gjener\u00e2l des Nazion Unidis ai 10 di Decembar dal\n1948. Risoluzion 217 A (III)\nPreambul\nTign\u00fbt cont che il ricognossi la dignit\u00e2t di ducj i membris de gjernazie umane, i l\u00f4r\nderits, compagns e inalienabii, e je la fonde de libert\u00e2t, de justizie e de p\u00e2s tal\nmont;\nTign\u00fbt cont che il dine\u00e2 e il sprese\u00e2 i derits dal om a an puart\u00e2t a barbaret\u00e2ts ch\u2019a\nufindin la cussience de umanit\u00e2t e che al \u00e8 st\u00e2t proclam\u00e2t che il divign\u00ec di un mont\ndul\u00e0 che i oms a gjoldin la libert\u00e2t di peraule e di fede e la liberazion de p\u00f4re e de\nmiserie e je la plui grande braure dal om;\nTign\u00fbt cont che i derits dal om bisugne ch\u2019a sein garant\u00eets des le\u00e7s, se si intint di\nf\u00e2 in m\u00fbt che l\u2019om, come ultin ricors, nol scugni volt\u00e2si cu la fuarce cuintri la\ntiran\u00ece e la sclavit\u00fbt;\nTign\u00fbt cont che bisugne promovi il svilup di bogns rapuarts tra lis Nazions;\nTign\u00fbt cont che tal Stat\u00fbt i popui des Nazions Unidis a an torn\u00e2t a declar\u00e2 la l\u00f4r fede\ntai derits fondament\u00e2i dal om, te dignit\u00e2t e tal val\u00f4r de persone umane, te parit\u00e2t dai\nderits dal om e de femine, e ch\u2019a an decid\u00fbt di promovi il progres soci\u00e2l e un mi\u00f4r\nsistem di vite tune plui grande libert\u00e2t;\nTign\u00fbt cont che i St\u00e2ts membris a an cjap\u00e2t l\u2019impegn di otign\u00ee, in cooperazion cu lis\nNazions Unidis, il rispiet e l\u2019osservance univers\u00e2l dai derits dal om e des libert\u00e2ts\nfondament\u00e2ls;\nTign\u00fbt cont che une convinzion gjener\u00e2l sun chescj derits e sun cheste libert\u00e2t e je de\nmassime impuartance par une complete realizazion di chescj impegns;\nla Samblee Gjener\u00e2l des Nazions Unidis\ne proclame cheste Declarazion Univers\u00e2l dai Derits dal Om come ide\u00e2l comugn\u00e2l ch\u2019a an\ndi riv\u00e2 a v\u00ealu ducj i popui e dutis lis Nazions par che ogni individui e ogni strument\nde societ\u00e2t, tignint cont simpri di cheste Declarazion, a cirin di promovi, cu la\ninstruzion e la educazion, il rispiet di chescj derits e di chestis libert\u00e2ts e di\ngarant\u00eeur, midiant proviodiments progress\u00eefs di stamp nazion\u00e2l e internazion\u00e2l, il\nricognossiment univers\u00e2l e efet\u00eef e il rispiet tant de bande dai popui dai St\u00e2ts\nmembris, che de bande dai popui dai teritoris ch\u2019a son sot de l\u00f4r jurisdizion.\nArticul 1\nDucj i oms a nassin libars e compagns come dignit\u00e2t e derits. A an sintiment e\ncussience e bisugne che si tratin un culaltri come fradis.\nArticul 2\nA ogni individui i spietin ducj i derits e dutis lis libert\u00e2ts proclam\u00e2ts in cheste\nDeclarazion, cence nissune distinzion par vie di gjernazie, col\u00f4r, mascjo o femine,\nlenghe, religjon, di impinion politiche o alcaltri, di zoc nazion\u00e2l o soci\u00e2l, di\nricjece, di nassite o altre condizion.",
            "Image": "7d5e797bc4fe4707ee9b0db78497717f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "E no sar\u00e0 fate nissune distinzion nancje par vie dal Stat\u00fbt politic, juridic o\ninternazion\u00e2l dal pa\u00ees o de tiare che une persone i parten, tant se ch\u00ea tiare e je\nindipendent che s\u2019e je sot ministrazion fiduciarie o no autonime o sot cualchi altri\nlimit di sovranit\u00e2t.\nArticul 3\nOgni individui al \u00e0 derit a la vite, a la libert\u00e2t e a la sigurece de s\u00f4 persone.\nArticul 4\nNissune persone e p\u00f2 jessi tignude in sclavit\u00fbt o servit\u00fbt; la sclavit\u00fbt e il trafic\ndai scl\u00e2fs di cualsisei gjenar a son improib\u00eets.\nArticul 5\nNo si p\u00f2 tortur\u00e2 nissun, ni dopr\u00e2 par nissune persone trataments o punizions barbars,\ndisumans o vergogn\u00f4s.\nArticul 6\nOgni individui al \u00e0 derit, pardut l\u00e0 che si cjate a sei, che i vegni ricognussude la s\u00f4\npersonalit\u00e2t juridiche.\nArticul 7\nDenant de le\u00e7 a son ducj compagns e ducj a an derit, cence nissune parzialit\u00e2t, a la\nstesse protezion de le\u00e7. A an ducj derit di jessi vuard\u00e2ts di ogni discriminazion\ncontrarie a cheste Declarazion ch\u2019e je stade fate cuintri cualsisei instigazion a\ndiscriminazions di ch\u00ea sorte.\nArticul 8\nOgni individui al \u00e0 derit a une re\u00e2l possibilit\u00e2t di ricori a tribun\u00e2i competents\nnazion\u00e2i cuintri di fats ch\u2019a van cuintri dai derits fondament\u00e2i che la constituzion o\nla le\u00e7 i ricognossin.\nArticul 9\nNissune persone no p\u00f2 jessi arestade, tignude in preson o mandade in esili cence juste\nreson.\nArticul 10\nOgni individui al \u00e0 derit in plene parit\u00e2t, a une juste e publiche udience denant di un\ntribun\u00e2l indipendent e imparzi\u00e2l, par decidi dai siei derits e dov\u00eas, e ancje par prov\u00e2\nla positivit\u00e2t di cualsisei acuse pen\u00e2l che i vegni fate.\nArticul 11\nOgni individui acus\u00e2t di une malefate al \u00e8 presum\u00fbt nocent fintant che la s\u00f4 colpe no\nsei stade dimostrade par vie leg\u00e2l tun public proces dul\u00e0 che i vein d\u00e2t ogni garanzie\npar difindisi.\nNissun individui nol p\u00f2 vign\u00ee condan\u00e2t par une robe fate o no fate, se, in chel t\u00e2l\nmoment, ch\u00ea robe no jere considerade une malefate secont il derit loc\u00e2l o\ninternazion\u00e2l. Come che no si podar\u00e0 mai d\u00e2 un cjastic plui grant di chel stabil\u00eet tal",
            "Image": "5ad9bad867acec8bb82d064d21587912"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "moment de malefate.\nArticul 12\nNissun individui nol p\u00f2 jessi sogjet a interferencis arbitrariis te s\u00f4 vite privade, te\ns\u00f4 famee, te s\u00f4 cjase, te s\u00f4 corispuindince, e nancje jessi ufind\u00fbt tal so on\u00f4r e te s\u00f4\nstime. Ogni individui al \u00e0 derit di jessi vuard\u00e2t de le\u00e7 cuintri interferencis o ufesis\ndi cheste fate.\nArticul 13\nOgni individui al \u00e0 derit di st\u00e2 e di movisi dentri i confins di ogni St\u00e2t.\nOgni individui al \u00e0 derit di l\u00e2 vie di cualsisei pa\u00ees, ancje dal so, e di torn\u00e2.\nArticul 14\nOgni individui al \u00e0 derit, cuintri lis persecuzions, di cir\u00ee e cjat\u00e2 ricet in altris\npa\u00ees.\nNol podar\u00e0 ricori a chest derit un individui s\u2019al \u00e8 cir\u00fbt par malefatis no politichis\no par fats contraris ai fins e ai principis des Nazions Unidis.\nArticul 15\nOgni individui al \u00e0 derit di v\u00ea une citadinance.\nA nissun individui no si p\u00f2 cjoli cence une reson la s\u00f4 citadinance e nancje il derit\ndi cambi\u00e2le.\nArticul 16\nOms e feminis in et\u00e2t adate a an il derit di spos\u00e2si e di meti s\u00f9 famee, cence nissune\nlimitazion di gjernazie, citadinance o religjon. A an ducj i stes derits a rivuart dal\nmatrimoni, par tant ch\u2019al dure e cuantche si disfe.\nIl matrimoni si p\u00f2 f\u00e2lu dome cul libar e plen consens dai nuvi\u00e7s deventants.\nLa famee e je la fonde natur\u00e2l e fondament\u00e2l de societ\u00e2t e e \u00e0 il derit che la difindin\nla societ\u00e2t e il St\u00e2t.\nArticul 17\nOgni individui al \u00e0 derit di v\u00ea une propiet\u00e2t s\u00f4 person\u00e2l o comugn\u00e2l cun altris.\nA nissun individui no si p\u00f2 cjoli la s\u00f4 propiet\u00e2t cence une reson.\nArticul 18\nOgni individui al \u00e0 derit a la libert\u00e2t di pins\u00eer, cussience e religjon; chest derit al\nv\u00fbl d\u00ee ancje libert\u00e2t di gambi\u00e2 religjon o fede, e libert\u00e2t di pandi dibess\u00f4l o cun\naltris, tant in public che in priv\u00e2t, la s\u00f4 religjon o la s\u00f4 fede tal insegn\u00e2, tes\npratichis, tal cult e te osservance des ceremoniis.\nArticul 19\nOgni individui al \u00e0 derit a la libert\u00e2t di impinion e di espression, dutun cul derit di",
            "Image": "b1667ed6de52125288bb9f20c81b2236"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "no jessi lambic\u00e2t par vie de s\u00f4 idee e il derit di cir\u00ee, di v\u00ea e di propagand\u00e2\ninformazions e ideis cun ogni mie\u00e7 e cence limitazions.\nArticul 20\nOgni individui al \u00e0 derit a la libert\u00e2t di riunion e di associazion pacjifiche.\nNo si p\u00f2 oble\u00e2 nissun a f\u00e2 part di une associazion.\nArticul 21\nOgni individui al \u00e0 derit di partecip\u00e2 al guvi\u00ear dal so pa\u00ees tant di persone che par\nmie\u00e7 di rapresentants sielz\u00fbts liberementri.\nOgni individui al \u00e0 derit di pode riv\u00e2, in condizions di parit\u00e2t, ai puescj di v\u00f4re\npublics dal so pa\u00ees.\nLa volont\u00e2t popol\u00e2r e je la fonde de autorit\u00e2t dai guvi\u00ears; cheste volont\u00e2t si \u00e0 di\npandile traviers elezions periodichis e onestis, a sufragjo univers\u00e2l e compagn, cun\nv\u00f4t segret o tun altri m\u00fbt ch\u2019al garantissi la libert\u00e2t di esprimisi.\nArticul 22\nOgni individui, come part de societ\u00e2t, al \u00e0 derit a la sigurece soci\u00e2l, e ancje di\nrealiz\u00e2, cul impegn nazion\u00e2l e la colaborazion internazion\u00e2l e tignint cont de\norganizazion e des possibilit\u00e2ts di ogni St\u00e2t, i derits economics, soci\u00e2i e cultur\u00e2i\nindispensabii a la s\u00f4 dignit\u00e2t e a la libare cressite de s\u00f4 personalit\u00e2t.\nArticul 23\nOgni individui al \u00e0 derit al lav\u00f4r, a la libare sielte dal puest di v\u00f4re, a condizions\njustis e buinis di lav\u00f4r e a jessi vuard\u00e2t cuintri la disocupazion.\nOgni individui, cence parzialit\u00e2t, al \u00e0 derit di v\u00ea la stesse pae par un lav\u00f4r compagn.\nOgni individui ch\u2019al lavore al \u00e0 derit a une pae juste e buine che i garantissi a lui\ne a la s\u00f4 famee une vite secont la dignit\u00e2t umane e staronzade, s\u2019al covente, cun\naltris mie\u00e7s di protezion soci\u00e2l.\nOgni individui al \u00e0 derit di meti s\u00f9 sindac\u00e2ts e di f\u00e2ur part par difindi i siei\ninteres.\nArticul 24\nOgni individui al \u00e0 derit di pols\u00e2 e di distraisi, intindint cun chest un just limit\ndes oris di lav\u00f4r e di feriis periodichis paiadis.\nArticul 25\nOgni individui al \u00e0 derit a un sistem di vite bon di\nde s\u00f4 famee, massime pal nudriment, il vestiari, une\nservizis soci\u00e2i necessaris; al \u00e0 derit a la sigurece\ninvalidit\u00e2t, veduance, vecjae o in ogni altri c\u00e2s di\npar robis che no dipendin dal so vol\u00ea.\ngarant\u00ee la sal\u00fbt e il bonst\u00e2 so e\ncjase, la assistence mediche, e ai\nin c\u00e2s di disocupazion, malatie,\npiardite dai mie\u00e7s di sussistence\nLa maternit\u00e2t e la infanzie e an derit a curis speci\u00e2ls e assistence. Ducj i fruts\nnass\u00fbts tal matrimoni o f\u00fbr, a an di gjoldi de stesse protezion soci\u00e2l.",
            "Image": "ed370e6fd1c6f2fe9f9564ac391b1152"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Articul 26\nOgni individui al \u00e0 derit a la instruzion. La instruzion e \u00e0 di jessi a gratis almancul\npes classis element\u00e2rs e fondament\u00e2ls. La instruzion element\u00e2r e \u00e0 di jessi\nobligatorie. La instruzion tecniche e profession\u00e2l e \u00e0 di jessi possibil a ducj e cuss\u00ec\nla instruzion superi\u00f4r e \u00e0 di jessi possibil a ducj da\u00fbr dal merit.\nLa instruzion e \u00e0 di jessi indre\u00e7ade a une plene incressite de personalit\u00e2t umane e a\nun simpri plui grant rispiet dai derits dal om e des libert\u00e2ts fondament\u00e2ls. La\ninstruzion e \u00e0 di f\u00e2 cressi la comprension, il bon c\u00fbr, la amicizie fra dutis lis\nNazions, lis comunit\u00e2ts etnichis e religjosis, e d\u00e2 une man a la v\u00f4re des Nazions\nUnidis par mantign\u00ee la p\u00e2s.\nI gjenit\u00f4rs a an prin di ducj derit di sielzi il gjenar de instruzion pai l\u00f4r f\u00ees.\nArticul 27\nOgni individui al \u00e0 derit di jessi a part de vite cultur\u00e2l de comunit\u00e2t, di gjoldi des\narts e di d\u00e2 di v\u00f4re al progres de sience e usufru\u00ee dai siei beneficis.\nOgni individui al \u00e0 derit a la difese dal interes mor\u00e2l e matere\u00e2l ch\u2019a divegnin di\nune produzion sientifiche, leterarie e artistiche che lui al vedi fate.\nArticul 28\nOgni individui al \u00e0 derit di cjat\u00e2si a vivi tun sistem soci\u00e2l e internazion\u00e2l dul\u00e0 che\ni derits e lis libert\u00e2ts proclamadis in cheste Declarazion a sein met\u00fbts in pratiche\ndal dut.\nArticul 29\nOgni individui al \u00e0 dov\u00eas viers la comunit\u00e2t, l\u00e0 che lui al p\u00f2 madressi adimplen e cun\nlibert\u00e2t.\nTal dopr\u00e2 i siei derits e lis s\u00f4s libert\u00e2ts, ognun al \u00e0 di tign\u00ee cont dome dai limits\nprescrits de le\u00e7 par che si ricognossin e che si rispietin pardabon i derits e lis\nlibert\u00e2ts di chei altris e par content\u00e2 lis esigjencis justis de mor\u00e2l, dal ordin\npublic e dal benjessi gjener\u00e2l di une societ\u00e2t democratiche.\nNo si p\u00f2 dopr\u00e2 m\u00e2l chescj derits e chestis libert\u00e2ts cuintri i fins e i principis des\nNazions Unidis.\nArticul 30\nNissun St\u00e2t, grop o persone a puedin cjap\u00e2 alc di cheste Declarazion par camp\u00e2 derits\ndi meti s\u00f9 trafics o combin\u00e2 v\u00f4ris ch\u2019a cirin di dine\u00e2 cualchi derit o libert\u00e2t ch\u2019e\nje stade metude in cl\u00e2r cul\u00ec.",
            "Image": "d88f18f4780f5c9646e949352b22d220"
        }
    }
}
