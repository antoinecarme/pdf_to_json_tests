{
    "MetaData": {
        "Author": null,
        "Creation_Date": 1581468142,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7d5e797bc4fe4707ee9b0db78497717f",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARAZION UNIVERSÂL DAI DERITS DAL OM\nFate buine e proclamade de Samblee gjenerâl des Nazion Unidis ai 10 di Decembar dal\n1948. Risoluzion 217 A (III)\nPreambul\nTignût cont che il ricognossi la dignitât di ducj i membris de gjernazie umane, i lôr\nderits, compagns e inalienabii, e je la fonde de libertât, de justizie e de pâs tal\nmont;\nTignût cont che il dineâ e il spreseâ i derits dal om a an puartât a barbaretâts ch’a\nufindin la cussience de umanitât e che al è stât proclamât che il divignì di un mont\ndulà che i oms a gjoldin la libertât di peraule e di fede e la liberazion de pôre e de\nmiserie e je la plui grande braure dal om;\nTignût cont che i derits dal om bisugne ch’a sein garantîts des leçs, se si intint di\nfâ in mût che l’om, come ultin ricors, nol scugni voltâsi cu la fuarce cuintri la\ntiranìe e la sclavitût;\nTignût cont che bisugne promovi il svilup di bogns rapuarts tra lis Nazions;\nTignût cont che tal Statût i popui des Nazions Unidis a an tornât a declarâ la lôr fede\ntai derits fondamentâi dal om, te dignitât e tal valôr de persone umane, te paritât dai\nderits dal om e de femine, e ch’a an decidût di promovi il progres sociâl e un miôr\nsistem di vite tune plui grande libertât;\nTignût cont che i Stâts membris a an cjapât l’impegn di otignî, in cooperazion cu lis\nNazions Unidis, il rispiet e l’osservance universâl dai derits dal om e des libertâts\nfondamentâls;\nTignût cont che une convinzion gjenerâl sun chescj derits e sun cheste libertât e je de\nmassime impuartance par une complete realizazion di chescj impegns;\nla Samblee Gjenerâl des Nazions Unidis\ne proclame cheste Declarazion Universâl dai Derits dal Om come ideâl comugnâl ch’a an\ndi rivâ a vêlu ducj i popui e dutis lis Nazions par che ogni individui e ogni strument\nde societât, tignint cont simpri di cheste Declarazion, a cirin di promovi, cu la\ninstruzion e la educazion, il rispiet di chescj derits e di chestis libertâts e di\ngarantîur, midiant proviodiments progressîfs di stamp nazionâl e internazionâl, il\nricognossiment universâl e efetîf e il rispiet tant de bande dai popui dai Stâts\nmembris, che de bande dai popui dai teritoris ch’a son sot de lôr jurisdizion.\nArticul 1\nDucj i oms a nassin libars e compagns come dignitât e derits. A an sintiment e\ncussience e bisugne che si tratin un culaltri come fradis.\nArticul 2\nA ogni individui i spietin ducj i derits e dutis lis libertâts proclamâts in cheste\nDeclarazion, cence nissune distinzion par vie di gjernazie, colôr, mascjo o femine,\nlenghe, religjon, di impinion politiche o alcaltri, di zoc nazionâl o sociâl, di\nricjece, di nassite o altre condizion."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "5ad9bad867acec8bb82d064d21587912",
            "Index": 1,
            "Label": "2",
            "Size": [
                595.0,
                842.0
            ],
            "Text": "E no sarà fate nissune distinzion nancje par vie dal Statût politic, juridic o\ninternazionâl dal paîs o de tiare che une persone i parten, tant se chê tiare e je\nindipendent che s’e je sot ministrazion fiduciarie o no autonime o sot cualchi altri\nlimit di sovranitât.\nArticul 3\nOgni individui al à derit a la vite, a la libertât e a la sigurece de sô persone.\nArticul 4\nNissune persone e pò jessi tignude in sclavitût o servitût; la sclavitût e il trafic\ndai sclâfs di cualsisei gjenar a son improibîts.\nArticul 5\nNo si pò torturâ nissun, ni doprâ par nissune persone trataments o punizions barbars,\ndisumans o vergognôs.\nArticul 6\nOgni individui al à derit, pardut là che si cjate a sei, che i vegni ricognussude la sô\npersonalitât juridiche.\nArticul 7\nDenant de leç a son ducj compagns e ducj a an derit, cence nissune parzialitât, a la\nstesse protezion de leç. A an ducj derit di jessi vuardâts di ogni discriminazion\ncontrarie a cheste Declarazion ch’e je stade fate cuintri cualsisei instigazion a\ndiscriminazions di chê sorte.\nArticul 8\nOgni individui al à derit a une reâl possibilitât di ricori a tribunâi competents\nnazionâi cuintri di fats ch’a van cuintri dai derits fondamentâi che la constituzion o\nla leç i ricognossin.\nArticul 9\nNissune persone no pò jessi arestade, tignude in preson o mandade in esili cence juste\nreson.\nArticul 10\nOgni individui al à derit in plene paritât, a une juste e publiche udience denant di un\ntribunâl indipendent e imparziâl, par decidi dai siei derits e dovês, e ancje par provâ\nla positivitât di cualsisei acuse penâl che i vegni fate.\nArticul 11\nOgni individui acusât di une malefate al è presumût nocent fintant che la sô colpe no\nsei stade dimostrade par vie legâl tun public proces dulà che i vein dât ogni garanzie\npar difindisi.\nNissun individui nol pò vignî condanât par une robe fate o no fate, se, in chel tâl\nmoment, chê robe no jere considerade une malefate secont il derit locâl o\ninternazionâl. Come che no si podarà mai dâ un cjastic plui grant di chel stabilît tal"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "b1667ed6de52125288bb9f20c81b2236",
            "Index": 2,
            "Label": "3",
            "Size": [
                595.0,
                842.0
            ],
            "Text": "moment de malefate.\nArticul 12\nNissun individui nol pò jessi sogjet a interferencis arbitrariis te sô vite privade, te\nsô famee, te sô cjase, te sô corispuindince, e nancje jessi ufindût tal so onôr e te sô\nstime. Ogni individui al à derit di jessi vuardât de leç cuintri interferencis o ufesis\ndi cheste fate.\nArticul 13\nOgni individui al à derit di stâ e di movisi dentri i confins di ogni Stât.\nOgni individui al à derit di lâ vie di cualsisei paîs, ancje dal so, e di tornâ.\nArticul 14\nOgni individui al à derit, cuintri lis persecuzions, di cirî e cjatâ ricet in altris\npaîs.\nNol podarà ricori a chest derit un individui s’al è cirût par malefatis no politichis\no par fats contraris ai fins e ai principis des Nazions Unidis.\nArticul 15\nOgni individui al à derit di vê une citadinance.\nA nissun individui no si pò cjoli cence une reson la sô citadinance e nancje il derit\ndi cambiâle.\nArticul 16\nOms e feminis in etât adate a an il derit di sposâsi e di meti sù famee, cence nissune\nlimitazion di gjernazie, citadinance o religjon. A an ducj i stes derits a rivuart dal\nmatrimoni, par tant ch’al dure e cuantche si disfe.\nIl matrimoni si pò fâlu dome cul libar e plen consens dai nuviçs deventants.\nLa famee e je la fonde naturâl e fondamentâl de societât e e à il derit che la difindin\nla societât e il Stât.\nArticul 17\nOgni individui al à derit di vê une propietât sô personâl o comugnâl cun altris.\nA nissun individui no si pò cjoli la sô propietât cence une reson.\nArticul 18\nOgni individui al à derit a la libertât di pinsîr, cussience e religjon; chest derit al\nvûl dî ancje libertât di gambiâ religjon o fede, e libertât di pandi dibessôl o cun\naltris, tant in public che in privât, la sô religjon o la sô fede tal insegnâ, tes\npratichis, tal cult e te osservance des ceremoniis.\nArticul 19\nOgni individui al à derit a la libertât di impinion e di espression, dutun cul derit di"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "ed370e6fd1c6f2fe9f9564ac391b1152",
            "Index": 3,
            "Label": "4",
            "Size": [
                595.0,
                842.0
            ],
            "Text": "no jessi lambicât par vie de sô idee e il derit di cirî, di vê e di propagandâ\ninformazions e ideis cun ogni mieç e cence limitazions.\nArticul 20\nOgni individui al à derit a la libertât di riunion e di associazion pacjifiche.\nNo si pò obleâ nissun a fâ part di une associazion.\nArticul 21\nOgni individui al à derit di partecipâ al guviêr dal so paîs tant di persone che par\nmieç di rapresentants sielzûts liberementri.\nOgni individui al à derit di pode rivâ, in condizions di paritât, ai puescj di vôre\npublics dal so paîs.\nLa volontât popolâr e je la fonde de autoritât dai guviêrs; cheste volontât si à di\npandile traviers elezions periodichis e onestis, a sufragjo universâl e compagn, cun\nvôt segret o tun altri mût ch’al garantissi la libertât di esprimisi.\nArticul 22\nOgni individui, come part de societât, al à derit a la sigurece sociâl, e ancje di\nrealizâ, cul impegn nazionâl e la colaborazion internazionâl e tignint cont de\norganizazion e des possibilitâts di ogni Stât, i derits economics, sociâi e culturâi\nindispensabii a la sô dignitât e a la libare cressite de sô personalitât.\nArticul 23\nOgni individui al à derit al lavôr, a la libare sielte dal puest di vôre, a condizions\njustis e buinis di lavôr e a jessi vuardât cuintri la disocupazion.\nOgni individui, cence parzialitât, al à derit di vê la stesse pae par un lavôr compagn.\nOgni individui ch’al lavore al à derit a une pae juste e buine che i garantissi a lui\ne a la sô famee une vite secont la dignitât umane e staronzade, s’al covente, cun\naltris mieçs di protezion sociâl.\nOgni individui al à derit di meti sù sindacâts e di fâur part par difindi i siei\ninteres.\nArticul 24\nOgni individui al à derit di polsâ e di distraisi, intindint cun chest un just limit\ndes oris di lavôr e di feriis periodichis paiadis.\nArticul 25\nOgni individui al à derit a un sistem di vite bon di\nde sô famee, massime pal nudriment, il vestiari, une\nservizis sociâi necessaris; al à derit a la sigurece\ninvaliditât, veduance, vecjae o in ogni altri câs di\npar robis che no dipendin dal so volê.\ngarantî la salût e il bonstâ so e\ncjase, la assistence mediche, e ai\nin câs di disocupazion, malatie,\npiardite dai mieçs di sussistence\nLa maternitât e la infanzie e an derit a curis speciâls e assistence. Ducj i fruts\nnassûts tal matrimoni o fûr, a an di gjoldi de stesse protezion sociâl."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d88f18f4780f5c9646e949352b22d220",
            "Index": 4,
            "Label": "5",
            "Size": [
                595.0,
                842.0
            ],
            "Text": "Articul 26\nOgni individui al à derit a la instruzion. La instruzion e à di jessi a gratis almancul\npes classis elementârs e fondamentâls. La instruzion elementâr e à di jessi\nobligatorie. La instruzion tecniche e professionâl e à di jessi possibil a ducj e cussì\nla instruzion superiôr e à di jessi possibil a ducj daûr dal merit.\nLa instruzion e à di jessi indreçade a une plene incressite de personalitât umane e a\nun simpri plui grant rispiet dai derits dal om e des libertâts fondamentâls. La\ninstruzion e à di fâ cressi la comprension, il bon cûr, la amicizie fra dutis lis\nNazions, lis comunitâts etnichis e religjosis, e dâ une man a la vôre des Nazions\nUnidis par mantignî la pâs.\nI gjenitôrs a an prin di ducj derit di sielzi il gjenar de instruzion pai lôr fîs.\nArticul 27\nOgni individui al à derit di jessi a part de vite culturâl de comunitât, di gjoldi des\narts e di dâ di vôre al progres de sience e usufruî dai siei beneficis.\nOgni individui al à derit a la difese dal interes morâl e matereâl ch’a divegnin di\nune produzion sientifiche, leterarie e artistiche che lui al vedi fate.\nArticul 28\nOgni individui al à derit di cjatâsi a vivi tun sistem sociâl e internazionâl dulà che\ni derits e lis libertâts proclamadis in cheste Declarazion a sein metûts in pratiche\ndal dut.\nArticul 29\nOgni individui al à dovês viers la comunitât, là che lui al pò madressi adimplen e cun\nlibertât.\nTal doprâ i siei derits e lis sôs libertâts, ognun al à di tignî cont dome dai limits\nprescrits de leç par che si ricognossin e che si rispietin pardabon i derits e lis\nlibertâts di chei altris e par contentâ lis esigjencis justis de morâl, dal ordin\npublic e dal benjessi gjenerâl di une societât democratiche.\nNo si pò doprâ mâl chescj derits e chestis libertâts cuintri i fins e i principis des\nNazions Unidis.\nArticul 30\nNissun Stât, grop o persone a puedin cjapâ alc di cheste Declarazion par campâ derits\ndi meti sù trafics o combinâ vôris ch’a cirin di dineâ cualchi derit o libertât ch’e\nje stade metude in clâr culì."
        }
    }
}
