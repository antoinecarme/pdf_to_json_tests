{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468036,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DECLARAZION UNIVERSÂL DAI DERITS DAL OM\nFate buine e proclamade de Samblee gjenerâl des Nazion Unidis ai 10 di Decembar dal 1948.\nRisoluzion 217 A (III)\nPreambul\nTignût cont che il ricognossi la dignitât di ducj i membris de gjernazie umane, i lôr derits,\ncompagns e inalienabii, e je la fonde de libertât, de justizie e de pâs tal mont;\nTignût cont che il dineâ e il spreseâ i derits dal om a an puartât a barbaretâts ch’a ufindin\nla cussience de umanitât e che al è stât proclamât che il divignì di un mont dulà che i oms a\ngjoldin la libertât di peraule e di fede e la liberazion de pôre e de miserie e je la plui\ngrande braure dal om;\nTignût cont che i derits dal om bisugne ch’a sein garantîts des leçs, se si intint di fâ in mût\nche l’om, come ultin ricors, nol scugni voltâsi cu la fuarce cuintri la tiranìe e la sclavitût;\nTignût cont che bisugne promovi il svilup di bogns rapuarts tra lis Nazions;\nTignût cont che tal Statût i popui des Nazions Unidis a an tornât a declarâ la lôr fede tai\nderits fondamentâi dal om, te dignitât e tal valôr de persone umane, te paritât dai derits dal\nom e de femine, e ch’a an decidût di promovi il progres sociâl e un miôr sistem di vite tune\nplui grande libertât;\nTignût cont che i Stâts membris a an cjapât l’impegn di otignî, in cooperazion cu lis Nazions\nUnidis, il rispiet e l’osservance universâl dai derits dal om e des libertâts fondamentâls;\nTignût cont che une convinzion gjenerâl sun chescj derits e sun cheste libertât e je de massime\nimpuartance par une complete realizazion di chescj impegns;\nla Samblee Gjenerâl des Nazions Unidis\ne proclame cheste Declarazion Universâl dai Derits dal Om come ideâl comugnâl ch’a an di rivâ a\nvêlu ducj i popui e dutis lis Nazions par che ogni individui e ogni strument de societât,\ntignint cont simpri di cheste Declarazion, a cirin di promovi, cu la instruzion e la educazion,\nil rispiet di chescj derits e di chestis libertâts e di garantîur, midiant proviodiments\nprogressîfs di stamp nazionâl e internazionâl, il ricognossiment universâl e efetîf e il\nrispiet tant de bande dai popui dai Stâts membris, che de bande dai popui dai teritoris ch’a\nson sot de lôr jurisdizion.\nArticul 1\nDucj i oms a nassin libars e compagns come dignitât e derits. A an sintiment e cussience e\nbisugne che si tratin un culaltri come fradis.\nArticul 2\nA ogni individui i spietin ducj i derits e dutis lis libertâts proclamâts in cheste\nDeclarazion, cence nissune distinzion par vie di gjernazie, colôr, mascjo o femine, lenghe,\nreligjon, di impinion politiche o alcaltri, di zoc nazionâl o sociâl, di ricjece, di nassite o\naltre condizion.\nE no sarà fate nissune distinzion nancje par vie dal Statût politic, juridic o internazionâl\ndal paîs o de tiare che une persone i parten, tant se chê tiare e je indipendent che s’e je sot\nministrazion fiduciarie o no autonime o sot cualchi altri limit di sovranitât.\nArticul 3\nOgni individui al à derit a la vite, a la libertât e a la sigurece de sô persone.\nArticul 4\nNissune persone e pò jessi tignude in sclavitût o servitût; la sclavitût e il trafic dai sclâfs\ndi cualsisei gjenar a son improibîts.\nArticul 5\nNo si pò torturâ nissun, ni doprâ par nissune persone trataments o punizions barbars, disumans\no vergognôs.\nArticul 6\nOgni individui al à derit, pardut là che si cjate a sei, che i vegni ricognussude la sô",
            "Image": "6fdad9bce2c18efa2815c9af9a9e5d58"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "personalitât juridiche.\nArticul 7\nDenant de leç a son ducj compagns e ducj a an derit, cence nissune parzialitât, a la stesse\nprotezion de leç. A an ducj derit di jessi vuardâts di ogni discriminazion contrarie a cheste\nDeclarazion ch’e je stade fate cuintri cualsisei instigazion a discriminazions di chê sorte.\nArticul 8\nOgni individui al à derit a une reâl possibilitât di ricori a tribunâi competents nazionâi\ncuintri di fats ch’a van cuintri dai derits fondamentâi che la constituzion o la leç i\nricognossin.\nArticul 9\nNissune persone no pò jessi arestade, tignude in preson o mandade in esili cence juste reson.\nArticul 10\nOgni individui al à derit in plene paritât, a une juste e publiche udience denant di un\ntribunâl indipendent e imparziâl, par decidi dai siei derits e dovês, e ancje par provâ la\npositivitât di cualsisei acuse penâl che i vegni fate.\nArticul 11\nOgni individui acusât di une malefate al è presumût nocent fintant che la sô colpe no sei stade\ndimostrade par vie legâl tun public proces dulà che i vein dât ogni garanzie par difindisi.\nNissun individui nol pò vignî condanât par une robe fate o no fate, se, in chel tâl moment, chê\nrobe no jere considerade une malefate secont il derit locâl o internazionâl. Come che no si\npodarà mai dâ un cjastic plui grant di chel stabilît tal moment de malefate.\nArticul 12\nNissun individui nol pò jessi sogjet a interferencis arbitrariis te sô vite privade, te sô\nfamee, te sô cjase, te sô corispuindince, e nancje jessi ufindût tal so onôr e te sô stime.\nOgni individui al à derit di jessi vuardât de leç cuintri interferencis o ufesis di cheste\nfate.\nArticul 13\nOgni individui al à derit di stâ e di movisi dentri i confins di ogni Stât.\nOgni individui al à derit di lâ vie di cualsisei paîs, ancje dal so, e di tornâ.\nArticul 14\nOgni individui al à derit, cuintri lis persecuzions, di cirî e cjatâ ricet in altris paîs.\nNol podarà ricori a chest derit un individui s’al è cirût par malefatis no politichis o par\nfats contraris ai fins e ai principis des Nazions Unidis.\nArticul 15\nOgni individui al à derit di vê une citadinance.\nA nissun individui no si pò cjoli cence une reson la sô citadinance e nancje il derit di\ncambiâle.\nArticul 16\nOms e feminis in etât adate a an il derit di sposâsi e di meti sù famee, cence nissune\nlimitazion di gjernazie, citadinance o religjon. A an ducj i stes derits a rivuart dal\nmatrimoni, par tant ch’al dure e cuantche si disfe.\nIl matrimoni si pò fâlu dome cul libar e plen consens dai nuviçs deventants.\nLa famee e je la fonde naturâl e fondamentâl de societât e e à il derit che la difindin la\nsocietât e il Stât.\nArticul 17\nOgni individui al à derit di vê une propietât sô personâl o comugnâl cun altris.\nA nissun individui no si pò cjoli la sô propietât cence une reson.",
            "Image": "da72482a30bd720e0f7f536682e54f5d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Articul 18\nOgni individui al à derit a la libertât di pinsîr, cussience e religjon; chest derit al vûl dî\nancje libertât di gambiâ religjon o fede, e libertât di pandi dibessôl o cun altris, tant in\npublic che in privât, la sô religjon o la sô fede tal insegnâ, tes pratichis, tal cult e te\nosservance des ceremoniis.\nArticul 19\nOgni individui al à derit a la libertât di impinion e di espression, dutun cul derit di no\njessi lambicât par vie de sô idee e il derit di cirî, di vê e di propagandâ informazions e\nideis cun ogni mieç e cence limitazions.\nArticul 20\nOgni individui al à derit a la libertât di riunion e di associazion pacjifiche.\nNo si pò obleâ nissun a fâ part di une associazion.\nArticul 21\nOgni individui al à derit di partecipâ al guviêr dal so paîs tant di persone che par mieç di\nrapresentants sielzûts liberementri.\nOgni individui al à derit di pode rivâ, in condizions di paritât, ai puescj di vôre publics dal\nso paîs.\nLa volontât popolâr e je la fonde de autoritât dai guviêrs; cheste volontât si à di pandile\ntraviers elezions periodichis e onestis, a sufragjo universâl e compagn, cun vôt segret o tun\naltri mût ch’al garantissi la libertât di esprimisi.\nArticul 22\nOgni individui, come part de societât, al à derit a la sigurece sociâl, e ancje di realizâ, cul\nimpegn nazionâl e la colaborazion internazionâl e tignint cont de organizazion e des\npossibilitâts di ogni Stât, i derits economics, sociâi e culturâi indispensabii a la sô\ndignitât e a la libare cressite de sô personalitât.\nArticul 23\nOgni individui al à derit al lavôr, a la libare sielte dal puest di vôre, a condizions justis e\nbuinis di lavôr e a jessi vuardât cuintri la disocupazion.\nOgni individui, cence parzialitât, al à derit di vê la stesse pae par un lavôr compagn.\nOgni individui ch’al lavore al à derit a une pae juste e buine che i garantissi a lui e a la sô\nfamee une vite secont la dignitât umane e staronzade, s’al covente, cun altris mieçs di\nprotezion sociâl.\nOgni individui al à derit di meti sù sindacâts e di fâur part par difindi i siei interes.\nArticul 24\nOgni individui al à derit di polsâ e di distraisi, intindint cun chest un just limit des oris\ndi lavôr e di feriis periodichis paiadis.\nArticul 25\nOgni individui al à derit a un sistem di vite bon di garantî la salût e il bonstâ so e de sô\nfamee, massime pal nudriment, il vestiari, une cjase, la assistence mediche, e ai servizis\nsociâi necessaris; al à derit a la sigurece in câs di disocupazion, malatie, invaliditât,\nveduance, vecjae o in ogni altri câs di piardite dai mieçs di sussistence par robis che no\ndipendin dal so volê.\nLa maternitât e la infanzie e an derit a curis speciâls e assistence. Ducj i fruts nassûts tal\nmatrimoni o fûr, a an di gjoldi de stesse protezion sociâl.\nArticul 26\nOgni individui al à derit a la instruzion. La instruzion e à di jessi a gratis almancul pes\nclassis elementârs e fondamentâls. La instruzion elementâr e à di jessi obligatorie. La\ninstruzion tecniche e professionâl e à di jessi possibil a ducj e cussì la instruzion superiôr\ne à di jessi possibil a ducj daûr dal merit.\nLa instruzion e à di jessi indreçade a une plene incressite de personalitât umane e a un simpri",
            "Image": "85ce8b971ff9e0ff81be31b97afa6c8a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "plui grant rispiet dai derits dal om e des libertâts fondamentâls. La instruzion e à di fâ\ncressi la comprension, il bon cûr, la amicizie fra dutis lis Nazions, lis comunitâts etnichis e\nreligjosis, e dâ une man a la vôre des Nazions Unidis par mantignî la pâs.\nI gjenitôrs a an prin di ducj derit di sielzi il gjenar de instruzion pai lôr fîs.\nArticul 27\nOgni individui al à derit di jessi a part de vite culturâl de comunitât, di gjoldi des arts e\ndi dâ di vôre al progres de sience e usufruî dai siei beneficis.\nOgni individui al à derit a la difese dal interes morâl e matereâl ch’a divegnin di une\nproduzion sientifiche, leterarie e artistiche che lui al vedi fate.\nArticul 28\nOgni individui al à derit di cjatâsi a vivi tun sistem sociâl e internazionâl dulà che i derits\ne lis libertâts proclamadis in cheste Declarazion a sein metûts in pratiche dal dut.\nArticul 29\nOgni individui al à dovês viers la comunitât, là che lui al pò madressi adimplen e cun\nlibertât.\nTal doprâ i siei derits e lis sôs libertâts, ognun al à di tignî cont dome dai limits prescrits\nde leç par che si ricognossin e che si rispietin pardabon i derits e lis libertâts di chei\naltris e par contentâ lis esigjencis justis de morâl, dal ordin public e dal benjessi gjenerâl\ndi une societât democratiche.\nNo si pò doprâ mâl chescj derits e chestis libertâts cuintri i fins e i principis des Nazions\nUnidis.\nArticul 30\nNissun Stât, grop o persone a puedin cjapâ alc di cheste Declarazion par campâ derits di meti\nsù trafics o combinâ vôris ch’a cirin di dineâ cualchi derit o libertât ch’e je stade metude in\nclâr culì.",
            "Image": "207e3cfd10d7adf3585ba69e056ff37f"
        }
    }
}
