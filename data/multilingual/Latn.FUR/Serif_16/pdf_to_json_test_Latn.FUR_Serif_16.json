{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468100,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "DECLARAZION UNIVERSÂL DAI DERITS DAL OM\nFate buine e proclamade de Samblee gjenerâl des Nazion Unidis ai 10 di Decembar\ndal 1948. Risoluzion 217 A (III)\nPreambul\nTignût cont che il ricognossi la dignitât di ducj i membris de gjernazie umane, i lôr\nderits, compagns e inalienabii, e je la fonde de libertât, de justizie e de pâs tal mont;\nTignût cont che il dineâ e il spreseâ i derits dal om a an puartât a barbaretâts ch’a\nufindin la cussience de umanitât e che al è stât proclamât che il divignì di un mont\ndulà che i oms a gjoldin la libertât di peraule e di fede e la liberazion de pôre e de\nmiserie e je la plui grande braure dal om;\nTignût cont che i derits dal om bisugne ch’a sein garantîts des leçs, se si intint di fâ in\nmût che l’om, come ultin ricors, nol scugni voltâsi cu la fuarce cuintri la tiranìe e la\nsclavitût;\nTignût cont che bisugne promovi il svilup di bogns rapuarts tra lis Nazions;\nTignût cont che tal Statût i popui des Nazions Unidis a an tornât a declarâ la lôr fede\ntai derits fondamentâi dal om, te dignitât e tal valôr de persone umane, te paritât dai\nderits dal om e de femine, e ch’a an decidût di promovi il progres sociâl e un miôr\nsistem di vite tune plui grande libertât;\nTignût cont che i Stâts membris a an cjapât l’impegn di otignî, in cooperazion cu lis\nNazions Unidis, il rispiet e l’osservance universâl dai derits dal om e des libertâts\nfondamentâls;\nTignût cont che une convinzion gjenerâl sun chescj derits e sun cheste libertât e je de\nmassime impuartance par une complete realizazion di chescj impegns;\nla Samblee Gjenerâl des Nazions Unidis\ne proclame cheste Declarazion Universâl dai Derits dal Om come ideâl comugnâl ch’a\nan di rivâ a vêlu ducj i popui e dutis lis Nazions par che ogni individui e ogni\nstrument de societât, tignint cont simpri di cheste Declarazion, a cirin di promovi, cu\nla instruzion e la educazion, il rispiet di chescj derits e di chestis libertâts e di\ngarantîur, midiant proviodiments progressîfs di stamp nazionâl e internazionâl, il\nricognossiment universâl e efetîf e il rispiet tant de bande dai popui dai Stâts\nmembris, che de bande dai popui dai teritoris ch’a son sot de lôr jurisdizion.\nArticul 1\nDucj i oms a nassin libars e compagns come dignitât e derits. A an sintiment e\ncussience e bisugne che si tratin un culaltri come fradis.\nArticul 2\nA ogni individui i spietin ducj i derits e dutis lis libertâts proclamâts in cheste\nDeclarazion, cence nissune distinzion par vie di gjernazie, colôr, mascjo o femine,\nlenghe, religjon, di impinion politiche o alcaltri, di zoc nazionâl o sociâl, di ricjece, di\nnassite o altre condizion.\nE no sarà fate nissune distinzion nancje par vie dal Statût politic, juridic o",
            "Image": "97621cdea3cd383b0060c26aa510a2c5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "internazionâl dal paîs o de tiare che une persone i parten, tant se chê tiare e je\nindipendent che s’e je sot ministrazion fiduciarie o no autonime o sot cualchi altri\nlimit di sovranitât.\nArticul 3\nOgni individui al à derit a la vite, a la libertât e a la sigurece de sô persone.\nArticul 4\nNissune persone e pò jessi tignude in sclavitût o servitût; la sclavitût e il trafic dai\nsclâfs di cualsisei gjenar a son improibîts.\nArticul 5\nNo si pò torturâ nissun, ni doprâ par nissune persone trataments o punizions barbars,\ndisumans o vergognôs.\nArticul 6\nOgni individui al à derit, pardut là che si cjate a sei, che i vegni ricognussude la sô\npersonalitât juridiche.\nArticul 7\nDenant de leç a son ducj compagns e ducj a an derit, cence nissune parzialitât, a la\nstesse protezion de leç. A an ducj derit di jessi vuardâts di ogni discriminazion\ncontrarie a cheste Declarazion ch’e je stade fate cuintri cualsisei instigazion a\ndiscriminazions di chê sorte.\nArticul 8\nOgni individui al à derit a une reâl possibilitât di ricori a tribunâi competents nazionâi\ncuintri di fats ch’a van cuintri dai derits fondamentâi che la constituzion o la leç i\nricognossin.\nArticul 9\nNissune persone no pò jessi arestade, tignude in preson o mandade in esili cence\njuste reson.\nArticul 10\nOgni individui al à derit in plene paritât, a une juste e publiche udience denant di un\ntribunâl indipendent e imparziâl, par decidi dai siei derits e dovês, e ancje par provâ\nla positivitât di cualsisei acuse penâl che i vegni fate.\nArticul 11\nOgni individui acusât di une malefate al è presumût nocent fintant che la sô colpe no\nsei stade dimostrade par vie legâl tun public proces dulà che i vein dât ogni garanzie\npar difindisi.\nNissun individui nol pò vignî condanât par une robe fate o no fate, se, in chel tâl\nmoment, chê robe no jere considerade une malefate secont il derit locâl o\ninternazionâl. Come che no si podarà mai dâ un cjastic plui grant di chel stabilît tal\nmoment de malefate.",
            "Image": "666b88d5030ffaaee9737a8b28085b6e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Articul 12\nNissun individui nol pò jessi sogjet a interferencis arbitrariis te sô vite privade, te sô\nfamee, te sô cjase, te sô corispuindince, e nancje jessi ufindût tal so onôr e te sô\nstime. Ogni individui al à derit di jessi vuardât de leç cuintri interferencis o ufesis di\ncheste fate.\nArticul 13\nOgni individui al à derit di stâ e di movisi dentri i confins di ogni Stât.\nOgni individui al à derit di lâ vie di cualsisei paîs, ancje dal so, e di tornâ.\nArticul 14\nOgni individui al à derit, cuintri lis persecuzions, di cirî e cjatâ ricet in altris paîs.\nNol podarà ricori a chest derit un individui s’al è cirût par malefatis no politichis o\npar fats contraris ai fins e ai principis des Nazions Unidis.\nArticul 15\nOgni individui al à derit di vê une citadinance.\nA nissun individui no si pò cjoli cence une reson la sô citadinance e nancje il derit di\ncambiâle.\nArticul 16\nOms e feminis in etât adate a an il derit di sposâsi e di meti sù famee, cence nissune\nlimitazion di gjernazie, citadinance o religjon. A an ducj i stes derits a rivuart dal\nmatrimoni, par tant ch’al dure e cuantche si disfe.\nIl matrimoni si pò fâlu dome cul libar e plen consens dai nuviçs deventants.\nLa famee e je la fonde naturâl e fondamentâl de societât e e à il derit che la difindin\nla societât e il Stât.\nArticul 17\nOgni individui al à derit di vê une propietât sô personâl o comugnâl cun altris.\nA nissun individui no si pò cjoli la sô propietât cence une reson.\nArticul 18\nOgni individui al à derit a la libertât di pinsîr, cussience e religjon; chest derit al vûl\ndî ancje libertât di gambiâ religjon o fede, e libertât di pandi dibessôl o cun altris,\ntant in public che in privât, la sô religjon o la sô fede tal insegnâ, tes pratichis, tal\ncult e te osservance des ceremoniis.\nArticul 19\nOgni individui al à derit a la libertât di impinion e di espression, dutun cul derit di no\njessi lambicât par vie de sô idee e il derit di cirî, di vê e di propagandâ informazions e\nideis cun ogni mieç e cence limitazions.",
            "Image": "2fe33a39dc8f26f7515b50f863a1942a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Articul 20\nOgni individui al à derit a la libertât di riunion e di associazion pacjifiche.\nNo si pò obleâ nissun a fâ part di une associazion.\nArticul 21\nOgni individui al à derit di partecipâ al guviêr dal so paîs tant di persone che par\nmieç di rapresentants sielzûts liberementri.\nOgni individui al à derit di pode rivâ, in condizions di paritât, ai puescj di vôre publics\ndal so paîs.\nLa volontât popolâr e je la fonde de autoritât dai guviêrs; cheste volontât si à di\npandile traviers elezions periodichis e onestis, a sufragjo universâl e compagn, cun\nvôt segret o tun altri mût ch’al garantissi la libertât di esprimisi.\nArticul 22\nOgni individui, come part de societât, al à derit a la sigurece sociâl, e ancje di realizâ,\ncul impegn nazionâl e la colaborazion internazionâl e tignint cont de organizazion e\ndes possibilitâts di ogni Stât, i derits economics, sociâi e culturâi indispensabii a la sô\ndignitât e a la libare cressite de sô personalitât.\nArticul 23\nOgni individui al à derit al lavôr, a la libare sielte dal puest di vôre, a condizions justis\ne buinis di lavôr e a jessi vuardât cuintri la disocupazion.\nOgni individui, cence parzialitât, al à derit di vê la stesse pae par un lavôr compagn.\nOgni individui ch’al lavore al à derit a une pae juste e buine che i garantissi a lui e a\nla sô famee une vite secont la dignitât umane e staronzade, s’al covente, cun altris\nmieçs di protezion sociâl.\nOgni individui al à derit di meti sù sindacâts e di fâur part par difindi i siei interes.\nArticul 24\nOgni individui al à derit di polsâ e di distraisi, intindint cun chest un just limit des\noris di lavôr e di feriis periodichis paiadis.\nArticul 25\nOgni individui al à derit a un sistem di vite bon di garantî la salût e il bonstâ so e de\nsô famee, massime pal nudriment, il vestiari, une cjase, la assistence mediche, e ai\nservizis sociâi necessaris; al à derit a la sigurece in câs di disocupazion, malatie,\ninvaliditât, veduance, vecjae o in ogni altri câs di piardite dai mieçs di sussistence par\nrobis che no dipendin dal so volê.\nLa maternitât e la infanzie e an derit a curis speciâls e assistence. Ducj i fruts nassûts\ntal matrimoni o fûr, a an di gjoldi de stesse protezion sociâl.\nArticul 26\nOgni individui al à derit a la instruzion. La instruzion e à di jessi a gratis almancul pes",
            "Image": "b2a5487b364e4be6dd45b85cf5a42477"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "classis elementârs e fondamentâls. La instruzion elementâr e à di jessi obligatorie. La\ninstruzion tecniche e professionâl e à di jessi possibil a ducj e cussì la instruzion\nsuperiôr e à di jessi possibil a ducj daûr dal merit.\nLa instruzion e à di jessi indreçade a une plene incressite de personalitât umane e a\nun simpri plui grant rispiet dai derits dal om e des libertâts fondamentâls. La\ninstruzion e à di fâ cressi la comprension, il bon cûr, la amicizie fra dutis lis Nazions,\nlis comunitâts etnichis e religjosis, e dâ une man a la vôre des Nazions Unidis par\nmantignî la pâs.\nI gjenitôrs a an prin di ducj derit di sielzi il gjenar de instruzion pai lôr fîs.\nArticul 27\nOgni individui al à derit di jessi a part de vite culturâl de comunitât, di gjoldi des arts\ne di dâ di vôre al progres de sience e usufruî dai siei beneficis.\nOgni individui al à derit a la difese dal interes morâl e matereâl ch’a divegnin di une\nproduzion sientifiche, leterarie e artistiche che lui al vedi fate.\nArticul 28\nOgni individui al à derit di cjatâsi a vivi tun sistem sociâl e internazionâl dulà che i\nderits e lis libertâts proclamadis in cheste Declarazion a sein metûts in pratiche dal\ndut.\nArticul 29\nOgni individui al à dovês viers la comunitât, là che lui al pò madressi adimplen e cun\nlibertât.\nTal doprâ i siei derits e lis sôs libertâts, ognun al à di tignî cont dome dai limits\nprescrits de leç par che si ricognossin e che si rispietin pardabon i derits e lis\nlibertâts di chei altris e par contentâ lis esigjencis justis de morâl, dal ordin public e\ndal benjessi gjenerâl di une societât democratiche.\nNo si pò doprâ mâl chescj derits e chestis libertâts cuintri i fins e i principis des\nNazions Unidis.\nArticul 30\nNissun Stât, grop o persone a puedin cjapâ alc di cheste Declarazion par campâ\nderits di meti sù trafics o combinâ vôris ch’a cirin di dineâ cualchi derit o libertât ch’e\nje stade metude in clâr culì.",
            "Image": "7c866a304490c56c3a31c0ef8b7462fc"
        }
    }
}
