{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468053,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "DECLARAZION UNIVERS\u00c2L DAI DERITS DAL OM\nFate buine e proclamade de Samblee gjener\u00e2l des Nazion Unidis ai 10 di\nDecembar dal 1948. Risoluzion 217 A (III)\nPreambul\nTign\u00fbt cont che il ricognossi la dignit\u00e2t di ducj i membris de gjernazie\numane, i l\u00f4r derits, compagns e inalienabii, e je la fonde de libert\u00e2t,\nde justizie e de p\u00e2s tal mont;\nTign\u00fbt cont che il dine\u00e2 e il sprese\u00e2 i derits dal om a an puart\u00e2t a\nbarbaret\u00e2ts ch\u2019a ufindin la cussience de umanit\u00e2t e che al \u00e8 st\u00e2t\nproclam\u00e2t che il divign\u00ec di un mont dul\u00e0 che i oms a gjoldin la libert\u00e2t\ndi peraule e di fede e la liberazion de p\u00f4re e de miserie e je la plui\ngrande braure dal om;\nTign\u00fbt cont che i derits dal om bisugne ch\u2019a sein garant\u00eets des le\u00e7s, se\nsi intint di f\u00e2 in m\u00fbt che l\u2019om, come ultin ricors, nol scugni volt\u00e2si\ncu la fuarce cuintri la tiran\u00ece e la sclavit\u00fbt;\nTign\u00fbt cont che bisugne promovi il svilup di bogns rapuarts tra lis\nNazions;\nTign\u00fbt cont che tal Stat\u00fbt i popui des Nazions Unidis a an torn\u00e2t a\ndeclar\u00e2 la l\u00f4r fede tai derits fondament\u00e2i dal om, te dignit\u00e2t e tal\nval\u00f4r de persone umane, te parit\u00e2t dai derits dal om e de femine, e ch\u2019a\nan decid\u00fbt di promovi il progres soci\u00e2l e un mi\u00f4r sistem di vite tune\nplui grande libert\u00e2t;\nTign\u00fbt cont che i St\u00e2ts membris a an cjap\u00e2t l\u2019impegn di otign\u00ee, in\ncooperazion cu lis Nazions Unidis, il rispiet e l\u2019osservance univers\u00e2l\ndai derits dal om e des libert\u00e2ts fondament\u00e2ls;\nTign\u00fbt cont che une convinzion gjener\u00e2l sun chescj derits e sun cheste\nlibert\u00e2t e je de massime impuartance par une complete realizazion di\nchescj impegns;\nla Samblee Gjener\u00e2l des Nazions Unidis\ne proclame cheste Declarazion Univers\u00e2l dai Derits dal Om come ide\u00e2l\ncomugn\u00e2l ch\u2019a an di riv\u00e2 a v\u00ealu ducj i popui e dutis lis Nazions par che\nogni individui e ogni strument de societ\u00e2t, tignint cont simpri di\ncheste Declarazion, a cirin di promovi, cu la instruzion e la educazion,\nil rispiet di chescj derits e di chestis libert\u00e2ts e di garant\u00eeur,\nmidiant proviodiments progress\u00eefs di stamp nazion\u00e2l e internazion\u00e2l, il\nricognossiment univers\u00e2l e efet\u00eef e il rispiet tant de bande dai popui\ndai St\u00e2ts membris, che de bande dai popui dai teritoris ch\u2019a son sot de\nl\u00f4r jurisdizion.\nArticul 1\nDucj i oms a nassin libars e compagns come dignit\u00e2t e derits. A an\nsintiment e cussience e bisugne che si tratin un culaltri come fradis.",
            "Image": "4621a209b030781e234e28dbc7722fde"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Articul 2\nA ogni individui i spietin ducj i derits e dutis lis libert\u00e2ts\nproclam\u00e2ts in cheste Declarazion, cence nissune distinzion par vie di\ngjernazie, col\u00f4r, mascjo o femine, lenghe, religjon, di impinion\npolitiche o alcaltri, di zoc nazion\u00e2l o soci\u00e2l, di ricjece, di nassite o\naltre condizion.\nE no sar\u00e0 fate nissune distinzion nancje par vie dal Stat\u00fbt politic,\njuridic o internazion\u00e2l dal pa\u00ees o de tiare che une persone i parten,\ntant se ch\u00ea tiare e je indipendent che s\u2019e je sot ministrazion\nfiduciarie o no autonime o sot cualchi altri limit di sovranit\u00e2t.\nArticul 3\nOgni individui al \u00e0 derit a la vite, a la libert\u00e2t e a la sigurece de s\u00f4\npersone.\nArticul 4\nNissune persone e p\u00f2 jessi tignude in sclavit\u00fbt o servit\u00fbt; la sclavit\u00fbt\ne il trafic dai scl\u00e2fs di cualsisei gjenar a son improib\u00eets.\nArticul 5\nNo si p\u00f2 tortur\u00e2 nissun, ni dopr\u00e2 par nissune persone trataments o\npunizions barbars, disumans o vergogn\u00f4s.\nArticul 6\nOgni individui al \u00e0 derit, pardut l\u00e0 che si cjate a sei, che i vegni\nricognussude la s\u00f4 personalit\u00e2t juridiche.\nArticul 7\nDenant de le\u00e7 a son ducj compagns e ducj a an derit, cence nissune\nparzialit\u00e2t, a la stesse protezion de le\u00e7. A an ducj derit di jessi\nvuard\u00e2ts di ogni discriminazion contrarie a cheste Declarazion ch\u2019e je\nstade fate cuintri cualsisei instigazion a discriminazions di ch\u00ea sorte.\nArticul 8\nOgni individui al \u00e0 derit a une re\u00e2l possibilit\u00e2t di ricori a tribun\u00e2i\ncompetents nazion\u00e2i cuintri di fats ch\u2019a van cuintri dai derits\nfondament\u00e2i che la constituzion o la le\u00e7 i ricognossin.\nArticul 9\nNissune persone no p\u00f2 jessi arestade, tignude in preson o mandade in\nesili cence juste reson.\nArticul 10\nOgni individui al \u00e0 derit in plene parit\u00e2t, a une juste e publiche\nudience denant di un tribun\u00e2l indipendent e imparzi\u00e2l, par decidi dai\nsiei derits e dov\u00eas, e ancje par prov\u00e2 la positivit\u00e2t di cualsisei acuse\npen\u00e2l che i vegni fate.",
            "Image": "1476231be773c6a8048e5d001b0c73a2"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Articul 11\nOgni individui acus\u00e2t di une malefate al \u00e8 presum\u00fbt nocent fintant che\nla s\u00f4 colpe no sei stade dimostrade par vie leg\u00e2l tun public proces dul\u00e0\nche i vein d\u00e2t ogni garanzie par difindisi.\nNissun individui nol p\u00f2 vign\u00ee condan\u00e2t par une robe fate o no fate, se,\nin chel t\u00e2l moment, ch\u00ea robe no jere considerade une malefate secont il\nderit loc\u00e2l o internazion\u00e2l. Come che no si podar\u00e0 mai d\u00e2 un cjastic\nplui grant di chel stabil\u00eet tal moment de malefate.\nArticul 12\nNissun individui nol p\u00f2 jessi sogjet a interferencis arbitrariis te s\u00f4\nvite privade, te s\u00f4 famee, te s\u00f4 cjase, te s\u00f4 corispuindince, e nancje\njessi ufind\u00fbt tal so on\u00f4r e te s\u00f4 stime. Ogni individui al \u00e0 derit di\njessi vuard\u00e2t de le\u00e7 cuintri interferencis o ufesis di cheste fate.\nArticul 13\nOgni individui al \u00e0 derit di st\u00e2 e di movisi dentri i confins di ogni\nSt\u00e2t.\nOgni individui al \u00e0 derit di l\u00e2 vie di cualsisei pa\u00ees, ancje dal so, e\ndi torn\u00e2.\nArticul 14\nOgni individui al \u00e0 derit, cuintri lis persecuzions, di cir\u00ee e cjat\u00e2\nricet in altris pa\u00ees.\nNol podar\u00e0 ricori a chest derit un individui s\u2019al \u00e8 cir\u00fbt par malefatis\nno politichis o par fats contraris ai fins e ai principis des Nazions\nUnidis.\nArticul 15\nOgni individui al \u00e0 derit di v\u00ea une citadinance.\nA nissun individui no si p\u00f2 cjoli cence une reson la s\u00f4 citadinance e\nnancje il derit di cambi\u00e2le.\nArticul 16\nOms e feminis in et\u00e2t adate a an il derit di spos\u00e2si e di meti s\u00f9 famee,\ncence nissune limitazion di gjernazie, citadinance o religjon. A an ducj\ni stes derits a rivuart dal matrimoni, par tant ch\u2019al dure e cuantche si\ndisfe.\nIl matrimoni si p\u00f2 f\u00e2lu dome cul libar e plen consens dai nuvi\u00e7s\ndeventants.\nLa famee e je la fonde natur\u00e2l e fondament\u00e2l de societ\u00e2t e e \u00e0 il derit\nche la difindin la societ\u00e2t e il St\u00e2t.\nArticul 17",
            "Image": "5f7858895621d2450b6aea744aa129b9"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ogni individui al \u00e0 derit di v\u00ea une propiet\u00e2t s\u00f4 person\u00e2l o comugn\u00e2l cun\naltris.\nA nissun individui no si p\u00f2 cjoli la s\u00f4 propiet\u00e2t cence une reson.\nArticul 18\nOgni individui al \u00e0 derit a la libert\u00e2t di pins\u00eer, cussience e religjon;\nchest derit al v\u00fbl d\u00ee ancje libert\u00e2t di gambi\u00e2 religjon o fede, e\nlibert\u00e2t di pandi dibess\u00f4l o cun altris, tant in public che in priv\u00e2t,\nla s\u00f4 religjon o la s\u00f4 fede tal insegn\u00e2, tes pratichis, tal cult e te\nosservance des ceremoniis.\nArticul 19\nOgni individui al \u00e0 derit a la libert\u00e2t di impinion e di espression,\ndutun cul derit di no jessi lambic\u00e2t par vie de s\u00f4 idee e il derit di\ncir\u00ee, di v\u00ea e di propagand\u00e2 informazions e ideis cun ogni mie\u00e7 e cence\nlimitazions.\nArticul 20\nOgni individui al \u00e0 derit a la libert\u00e2t di riunion e di associazion\npacjifiche.\nNo si p\u00f2 oble\u00e2 nissun a f\u00e2 part di une associazion.\nArticul 21\nOgni individui al \u00e0 derit di partecip\u00e2 al guvi\u00ear dal so pa\u00ees tant di\npersone che par mie\u00e7 di rapresentants sielz\u00fbts liberementri.\nOgni individui al \u00e0 derit di pode riv\u00e2, in condizions di parit\u00e2t, ai\npuescj di v\u00f4re publics dal so pa\u00ees.\nLa volont\u00e2t popol\u00e2r e je la fonde de autorit\u00e2t dai guvi\u00ears; cheste\nvolont\u00e2t si \u00e0 di pandile traviers elezions periodichis e onestis, a\nsufragjo univers\u00e2l e compagn, cun v\u00f4t segret o tun altri m\u00fbt ch\u2019al\ngarantissi la libert\u00e2t di esprimisi.\nArticul 22\nOgni individui, come part de societ\u00e2t, al \u00e0 derit a la sigurece soci\u00e2l,\ne ancje di realiz\u00e2, cul impegn nazion\u00e2l e la colaborazion internazion\u00e2l\ne tignint cont de organizazion e des possibilit\u00e2ts di ogni St\u00e2t, i\nderits economics, soci\u00e2i e cultur\u00e2i indispensabii a la s\u00f4 dignit\u00e2t e a\nla libare cressite de s\u00f4 personalit\u00e2t.\nArticul 23\nOgni individui al \u00e0 derit al lav\u00f4r, a la libare sielte dal puest di\nv\u00f4re, a condizions justis e buinis di lav\u00f4r e a jessi vuard\u00e2t cuintri la\ndisocupazion.\nOgni individui, cence parzialit\u00e2t, al \u00e0 derit di v\u00ea la stesse pae par un\nlav\u00f4r compagn.",
            "Image": "580a6264812b55c78f9d3924c9845ebf"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ogni individui ch\u2019al lavore al \u00e0 derit a une pae juste e buine che i\ngarantissi a lui e a la s\u00f4 famee une vite secont la dignit\u00e2t umane e\nstaronzade, s\u2019al covente, cun altris mie\u00e7s di protezion soci\u00e2l.\nOgni individui al \u00e0 derit di meti s\u00f9 sindac\u00e2ts e di f\u00e2ur part par\ndifindi i siei interes.\nArticul 24\nOgni individui al \u00e0 derit di pols\u00e2 e di distraisi, intindint cun chest\nun just limit des oris di lav\u00f4r e di feriis periodichis paiadis.\nArticul 25\nOgni individui al \u00e0 derit a un sistem di vite bon di garant\u00ee la sal\u00fbt e\nil bonst\u00e2 so e de s\u00f4 famee, massime pal nudriment, il vestiari, une\ncjase, la assistence mediche, e ai servizis soci\u00e2i necessaris; al \u00e0\nderit a la sigurece in c\u00e2s di disocupazion, malatie, invalidit\u00e2t,\nveduance, vecjae o in ogni altri c\u00e2s di piardite dai mie\u00e7s di\nsussistence par robis che no dipendin dal so vol\u00ea.\nLa maternit\u00e2t e la infanzie e an derit a curis speci\u00e2ls e assistence.\nDucj i fruts nass\u00fbts tal matrimoni o f\u00fbr, a an di gjoldi de stesse\nprotezion soci\u00e2l.\nArticul 26\nOgni individui al \u00e0 derit a la instruzion. La instruzion e \u00e0 di jessi a\ngratis almancul pes classis element\u00e2rs e fondament\u00e2ls. La instruzion\nelement\u00e2r e \u00e0 di jessi obligatorie. La instruzion tecniche e\nprofession\u00e2l e \u00e0 di jessi possibil a ducj e cuss\u00ec la instruzion superi\u00f4r\ne \u00e0 di jessi possibil a ducj da\u00fbr dal merit.\nLa instruzion e \u00e0 di jessi indre\u00e7ade a une plene incressite de\npersonalit\u00e2t umane e a un simpri plui grant rispiet dai derits dal om e\ndes libert\u00e2ts fondament\u00e2ls. La instruzion e \u00e0 di f\u00e2 cressi la\ncomprension, il bon c\u00fbr, la amicizie fra dutis lis Nazions, lis\ncomunit\u00e2ts etnichis e religjosis, e d\u00e2 une man a la v\u00f4re des Nazions\nUnidis par mantign\u00ee la p\u00e2s.\nI gjenit\u00f4rs a an prin di ducj derit di sielzi il gjenar de instruzion\npai l\u00f4r f\u00ees.\nArticul 27\nOgni individui al \u00e0 derit di jessi a part de vite cultur\u00e2l de comunit\u00e2t,\ndi gjoldi des arts e di d\u00e2 di v\u00f4re al progres de sience e usufru\u00ee dai\nsiei beneficis.\nOgni individui al \u00e0 derit a la difese dal interes mor\u00e2l e matere\u00e2l ch\u2019a\ndivegnin di une produzion sientifiche, leterarie e artistiche che lui al\nvedi fate.\nArticul 28\nOgni individui al \u00e0 derit di cjat\u00e2si a vivi tun sistem soci\u00e2l e",
            "Image": "6025cc4506a3b39b00dde5359037cdc4"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "internazion\u00e2l dul\u00e0 che i derits e lis libert\u00e2ts proclamadis in cheste\nDeclarazion a sein met\u00fbts in pratiche dal dut.\nArticul 29\nOgni individui al \u00e0 dov\u00eas viers la comunit\u00e2t, l\u00e0 che lui al p\u00f2 madressi\nadimplen e cun libert\u00e2t.\nTal dopr\u00e2 i siei derits e lis s\u00f4s libert\u00e2ts, ognun al \u00e0 di tign\u00ee cont\ndome dai limits prescrits de le\u00e7 par che si ricognossin e che si\nrispietin pardabon i derits e lis libert\u00e2ts di chei altris e par\ncontent\u00e2 lis esigjencis justis de mor\u00e2l, dal ordin public e dal benjessi\ngjener\u00e2l di une societ\u00e2t democratiche.\nNo si p\u00f2 dopr\u00e2 m\u00e2l chescj derits e chestis libert\u00e2ts cuintri i fins e i\nprincipis des Nazions Unidis.\nArticul 30\nNissun St\u00e2t, grop o persone a puedin cjap\u00e2 alc di cheste Declarazion par\ncamp\u00e2 derits di meti s\u00f9 trafics o combin\u00e2 v\u00f4ris ch\u2019a cirin di dine\u00e2\ncualchi derit o libert\u00e2t ch\u2019e je stade metude in cl\u00e2r cul\u00ec.",
            "Image": "f1a1ae582ddf04e53be5304e0b4e7881"
        }
    }
}
