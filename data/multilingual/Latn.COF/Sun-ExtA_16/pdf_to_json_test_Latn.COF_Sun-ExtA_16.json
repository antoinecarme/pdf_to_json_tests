{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467670,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "JERA TOTE PIYANLE TSA'CHILACHI MANTA\n1948 wa'tate, diciembre pete, 10 ma jo'sa, Man Junín Junla, wa sanbeleya ke'to, jera\ntote piyanle, Tsa'chila chuminlachi, manta larelakenue, aman ya mantalari, inte joe,\njun tsankenatenchi, ya sanbeleyanann jera payilaka, in mantaka pila lare'to, yalachi\ntobi tileti merawola ke'sa, mantanue, pila yalabi, junshi tileti.\nNiya i'to in manta lonun pa'tinun\nTen ila inue, paka i'tuto nenanci, jera tote panshi jono, yari jeralela miranun joe,\npiyanle tsa'chilachi mantaka, monanti aratalu wini i'to, tsa'chi bolonlaka,\nyu'kapiyarechike tenfeno i'tonunka.\nTen ila inue, piyanle tsa'chilachi mantaka, mi i'toto, junshi mira'tonan kumana kurato,\nlayan tsa'chilaka, layan se i'ton kilakenae, junto tsa'chila fe munaranunka, panshi\njunshi wepanatu'to, nena'sa, tsankenan tikati ya'chi tenka janunka pano pode i'sa joe.\nTen ila inue, piyanle tsa'chilachi mantaka, sonban manta shuwachun, yape tsa'chila,\nmantaminlaka be'ko pala ke'tusa.\nTen ila inue, piyanle payila sele sonrala'sa, a'ko kuwenta jonola jonunka.\nTen ila inue, tsa'chi bolonla, Man Junnín jominlachi, to tenpe chuminlari, yala tala,\nsen manta lare'to, sonala junshi unilala, man inin i'to, tikati se lare'to, panshi\nsonano junshi tileti nenano pode inolajo eke.\nTen ila inue, jera payila, yala tala pura ikala jonunka, in mantaka sele kirato, junshi\nmerato, piyanlela sele sonrala'sa, shuwachun. Junshi\nTen ila inue, in mantaka, tenkachike shuwato, sejoe ti'to, layan fe sele kirala\nke'chuna eke.\nWa sanbeleya\nLarenae\nJera tote, piyanle tsa'chilachi manta\nYape, piyanle payila, tenkachikenan, kechike tenfela ke'sa, tsano pode i'chun, yalari,\npila mi inaminlaka mikarenolajoe, yape, tenkachike shuwato, inte junshi orachinan, uyan\npayila, tsan joe ti'to, yalanan in mantaka, yalachi pe shuwalake'sa.\n1. Manta\nPiyanle tsa'chila, mankarijun, junshi manta tan, in tobi jaminlajoyoe, titi mi, tenka\nkano min, junshi, tsa'chila tala, sen jono min.\n2. Manta\nJera Tsa'chila, in mantabiri, panshi junshi tileti nenano pode inojoe, kirano i'toe, ti\nfi'ki, nunchi nechi jonunka, ti kere imin jonunka, ti mi tanunka, na ika jonunka, o\nniyanti jonunka kirano i'toe\nTsankenan, kirano i'toe, ya chununte ti payi jonunka o mani man tsa'kumin shiri\njonunka, weyanteri tenkachike tobi, junshi payi i'to chununka, tsanjominlabinan in\nmanta kiranojoe.",
            "Image": "65a83eedaf39f2e8b42cf699a04158ce"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "3. Manta\nJera tsa'chila, panshi, tileti nenano junshi niyan nanti kela ke'tusa, manta taralae.\n4. Manta\nMonanti, peyon junshi, eskalabo ta'sa, junshi jo'sa, manta i'toe.\n5. Manta\nMokananti, a'sota, padesa i'sakarin junshi pa i'to, ta'sa manta i'toe.\n6. Manta\nPiyanle tsa'chila, ya'chi jonunka, tileti, se tila ti'sa manta tae .\n7. Manta\nIn mantabiri, piyanlela jun tsan nan jolajoe, junto panshile kiratu'to, niyaketi se\ni'ton kelake nanan, ti mantaminlabeti pano pode inolajoe.\n8. Manta\nJara tsa'chila, panshile, yalachi manta jominka meratu'to, titi sa i'ton kela kenanan,\nyalachi tobi, mantamin chuminlabe pano pode inolajoe.\n9. Manta\nMokananti, sele kiratuminan, dono jushi lare'to eresa manta i'toe.\n10. Manta\nPanshile tsa'chi mankaka, se i'ton joe ti'to, dochi tilatinanan, jera fetola\nkuwentanan, tenkachike i'sha ino, piyanle merala ke'sa, manta tae, tsankenan jun manta\nkiraminlaka, tuka keminlaka ta'sa, mantanan pe joe.\n11. Manta\nPanshile tsa'chi mankaka, se kiratuminan, se i'ton kurato dochila tinanan, yari, tuka\njuwishiyo ke'sa manta ta e. tsankenan, ka'sale tikati sele jera kirasa, pan ano manta\ntae, junka tulo'tunari, yari, panshinan tileti nenano pode inojoe.\nMokananti, ka'sale tsa nan, se i'ton kika jonunka sele mi i'tuminan, dobi eresa manta\ni'toe, tsankenan, panshile dono pa'tinari, nantanan, se i'tonke, dosa mantano i'toe.\n12. Manta\nMokananti, ya sonanunka, pu'kaka, ya'chi nalaka junshi ya'chi yaka, yu'ka kurato, pa'to\nnena'sa, manta i'toe. Tsanke pa'sa ina'tori, in mantaka ka'to be'ko niyaketi pano pode\ninojoe.\n13. Manta\nMo tsa'chiti, ya'chi payibi, panshi, junshi, monanti pa'tusa nenano, pode inojoe.\nMo tsa'chiti, ya'chi payibinechi lo'to ji'to, man Jano, pode inojoe.\n14. Manta",
            "Image": "6f02620d5dc549100f79fa298f8b4b10"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Mo tsa'chiti, panshile, bene shu tanjala inanan, nun payibiti, ashilo pan a'to, chuno\npode inojoe.\nIn mantari, payila, bolon i'to, kika jun joe, junto tsa'chi manka, junto se i'ton\npa'tinari, in mantaka jamo jino pode inola i'toe.\n15. Manta\nPiyanle tsa'chila, nashiyonalida tano, manta taralae.\nMokananti, nashiyonalida i'tosa tino, junshi uyan nashiyonalidaka ka'sa, mantano pode\ninola i'toe.\n16. Manta\nPiyanle unilala junshi sonala, uwan i'tobi, mobe, niyan kiranbeti, junshi nunchi nechí\njominka kiratu'to, ka'sala i'to, nalabe bolon i'to sona'sa manta joe,\nKa'sala i'chunin, unilabe junshi sonabe shiri miranolajoe.\nBolonlari, manto tsanla, se lo'sa jolajoe, junto payila, layan se ti'to kiranolajoe.\n17. Manta\nJera tsa'chila, mankari jono, o bolon i'to, sonano manta taralae.\nMokananti, ya'chi tobinechi, lare'to eresa manta i'toe.\n18. Manta\nJera Tsa'chila, niyake tenka kano mo'kenan, Dioshika niyake kere ino mo'kinan, bolon\ni'to o mankari, tsankenan, tile Dioshika pa'to nenano mo'kenati, manta ta e.\n19. Manta\nJera tsa'chila, yalachi tenka janunka, pano manta taralae, junka monanti pashuwano\ni'toe, tsankenan, tibiti junshi,ya'chi tenka janunka, pano pode inojoe.\n20. Manta\nJera tsa'chila, tileti panshi nenano, junshi, bolon ino, manta tae.\nMokananti, pa i'to, man bolonbi pewi'sa mantanola i'toe.\n21. Manta\nJera Tsa'chila, wentekajun o wini ino, ya'chi payi tenchi, mantamin ino, pode inojoe.\nJera tsa'chila, yachi payibi, tibiti titi kena'to weyanlaka kuwentanan, sele kirala\nke'sa manta taralae.\nTsa'chi bolonla miranolajoe, niyake yalachi mantaminlaka mumun no, jun mumunchun, voto\nke'to wenteno lajoe, jun wentena'sa monanti kirano i'to, ya voto kemin shiri miranojoe.\n22. Manta\nJera tsa'chi, tsa'chi bolonbinechi jo'to, yaka se tilati'sa manta tae, ya chunun tobi\njunshi orachinan, tsankenan man payibi titi jomin, junbi chumin tsa'chilachi joe, yape",
            "Image": "1ed2e79342c40c7e733ae0568068b88a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "titi ke'to kala kano, terano, mi jonunka kirawono junshi ya jonun se lo'sa.\n23. Manta\nJera Tsa'chila, titi keno manta taralae, ya kiranojoe ti keno mo'kenati, aman yari,\nsenbi jonojoe, jun titi kenan nunbinechi, lare'to eresa manta i'toe.\nJera Tsa'chila, titi kika tenchi, sele pakara kela ke'sa, manta taralae.\nJera tsa'chila, titi kenun tenchi, kala kano manta taralae, ya'chi sona junshi nalanan\nsekuro tanolajoe, aman panshile i'tonari, uyanchi nechi sekuro neyanojoe, yape ya'chi\nnalabe, sele chuno pode ila i'sa.\nJera tsa'chila, ya'chi se tenchi, tibiti bolon ino pode inolajoe.\n24. Manta\nJera Tsa'chila, ja'sa ino, sen jonunbi titi keno, junshi pakara ke'to, nenabi\nerelake'sa manta taralae.\n25. Manta\nJera tsa'chila sene sonano, nalabe panshi jono, kiya i'tuto, sen ano fino, sen ya tano,\nsele se ino, junshi janpe ino manta taralae, tsankenan panshile, kiya i'to, unika i'to,\ntiti keno pode i'tuto, mankari pura i'to, sele kiralake'sanan, manta tae.\nAyan na ke'to junshi nanan, sele kirato, wa i'sa karela ke'sa manta joe, tsankenan jera\nnala, a'pa, ayan tan kuwentanan, se kirato wa i'sa karela ke'sa manta pejoe.\n26. Manta\nJera tsa'chila pila mi ino manta taralae, yari e'pe jonojoe, fe munaranunti,e'pe jo'sa\njoe, aman pila mi ibi jino kuwenta joe, tsankenan jeralela, layan pila mi ino manta\ntaralae, yala mira la'chunae, ti mi ino mo'kinati.\nPilari, tsa'chilaka sen junshi tuka jo'sa, jonojoe, pata i'tuto sona'chun, panshi\njo'chun, tikati entede i'chun, piyanlelabe, a'ko kuventa jo'chun. Tsankenan man Junnin\njun lari, layan kiranolajoe, yape piyanle payila, pata i'tuto sonrala'sa.\nA'pala miranolajoe, ya'chi na, ti junshi niyake pila mi i'sa tenjanan.\n27. Manta\nJera tsa'chila, chununte mi taralanunka, pe kino pode ino joe, miranunkanan mi inojoe,\naman panshi1e, junbinechi titi se lonari, yanan pe kano manta tae.\nJera Tsa'chila, titi miranunka, tanunka, junshi ten kachike lareka junka, sele kirato\nkuwala ke'sa manta taralae.\n28. Manta\nJera Tsa'chila, manta talarae, in manta piyanlelachi jo'sa, aman yakari tileti, fi'ki\narare'to, merawola ke'sa, yape i'tsanleri pura i'tusa.\n29. Manta\nJera tsa'chila, yalachi komunabi manta taralae, junka merato, ya jonunka, jaminkanan se",
            "Image": "c565e7fb79d409fa9a2163a196654310"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "larede ji'chunae.\nTsankenan, manta ta'tonan, miranojoe, weyan mantalari ya se jo'sa jo eke, junto shiri,\npanshi junshi ya ti manta tanunka kirato, weyan tsa'chilabe, panshi jono pode i'chunae.\nIn mantalari, numatoti, man Junin Junlaka, be'ko pa'to, se i'toe tino i'tolajoe, jun\ntsanchunin mirano lajoe, niya i'to in manta lare kalajonunka.\n30. Manta\nIn mantakari, monanti, ti payilati junshi bolonlati, tenka muna, se i'toe ti'to,\npiyarechike, tenfenola i'toe.",
            "Image": "2de7845a15e9a64b6079cabfd9e010d0"
        }
    }
}
