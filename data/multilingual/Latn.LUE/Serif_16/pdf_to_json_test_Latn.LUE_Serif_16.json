{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469278,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "KUZANGA CHA KAYE HALUSESA LWA MUTU\nKUPUTUKA\nChakutamo hakwitavila wulemu wa Lusesa lwa Mutu wosena mu chiyoyelo chenyi,\nNakupwa nakuliyoyela chakuhona kupwa nawoma, kaha atela kupwa nachiyoyelo\nchakuwunda mu Kaye.\nChapwa chakutamo kuhasa kukanyisa jijila jize jakuyanjisilamo Mutu, kaha\nmakuwana nawa jijila jeka Mutu nahase kuyoyelamo muno mu Kaye mwahasa kupwa\nna Lusesa lwakuhasa kulihanjikila, kupwa nachinyingi chakutanga mazu akalunga\nmwazanga chakuhona kupwa nawoma.\nChapwa chakutamo Mutu kuhona kumushinjila kulinga vyuma vyavipi navihasa\nkumuwanyisa kukaluhwa mu chiyoyelo chenyi kupwa nge jila yakukumishilako,\nLushimbi lwakufwana ngana lwatela kupwako.\nChapwa chakutamo kuneha chivwashano nawusepa mukachi kamafuchi.\nChapwa nawa chakutamo Vatu vamu Liwuka lya United Nations kweseka nakuzanga\nchavo kumona nge kuli kweseka hamwe muchiyoyelo chavo chamalunga na mapwevo\nmangana vahase kupwa vakweseka hamwe muchiyoyelo chavo.\nChakutamo nawa mafuchi amuchikungulwilo kana chazango ya Lushimbi\nyakulivwashana vanalishiki mukachi kavo kuhasa kulivwashana na Mafuchi amu\nUnited Nations kuhasa kutwala kulutwe chivwashano kana kaha nakukavangiza nawa\njingolo ja Lusesa lwa Mutu jakupwa wakulizachila nakulitambukila mukuyoya chenyi.\nChapwa nawa chakutamo nakumona nge kuli chivwashano cha jishimbi ja Lusesa\nkana ja Mutu kwesekesa nalushiko lwa chivwashano echi.\nChivwashano kana echi cha Lusesa lwajingolo ja Mutu chatela kuchitachikiza\nnakuchikavangiza kuvatu vosena vamu vamuchivulu muchiyoyelo chavo, nakulama\nnawa lushiko lwa chivwashano kana mukachi ka Vatu vosena hamwe na Mafuchi\natwama mu Chikungulwilo kana chazango eyi ya Chivwashano.\nChihanda 1\nVatu vosena vasemuka yapwa hohamwe nakweseka mukuyoya chavo. Vatwama\nnachiyoyelo chalusesa chajingolo chakuzanga kulivwashana muchiyoyelo chavo.\nChihanda 2\nMutu wosena atwama nalusesa lwajingolo josena eji vetavila mukaye jakuhona\nkulihandununa chakufwana nge kulitala havikova, miyachi, kulihandununa chavatu\nvamukaye mukusemuka chavo hamwe namukutwama chavo hano hakaye.\nKakwechi kupwa kukalihandununa mwomwo wajishimbi, jizango chipwe\nkulihandununa chamafuchi mujishimbi namuchiyulo chipwe lifuchi kuze afuma mutu,\nchipwe lifuchi lyakulimanyina, lyalifwelela muchiyulo chalyo, kalyaliyula liveneko,\nchipwe lyapwa kanda lilimanyine muchiyulo.\nChihanda 3\nMutu wosena analusesa lwachiyoyelo chenyi, kupwa wakusokoka kaha mutu\nvanahase kukinga.",
            "Image": "ac623d2458e269bf62eecb2a54057389"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Chihanda 4\nKakwechi kukapwa mutu mwakapwa muwundungoko, kuzata milimo yakushinjila\nyawana, nawundungo wakukwata vatu navakawukanyisa mujijila josena.\nChihanda 5\nKakwechi kukapwa mutu navakayanjisa mujijila josena jajipiko chipwe\nkumuhombwanyisa numba kumuzangamisako.\nChihanda 6\nMutu wosena atela kupwa nalusesa lwajingolo jakulisolola kwosena kupwa nge mutu\nshimbu kanda jishimbi.\nChihanda 7\nVatu vosena vaneseka hamwe shimbu kanda jijishimbi kaha vanalusesa lwakuvakinga\nkujishimbi. Vosena vaneseka hamwe kaha kakwechi kupwa wumwe mwahambakana\nmukwavokoko kwesekesa nalushiko kuhona kuyanjisa chipwe kumuhandununa\nkuvakwavo.\nChihanda 8\nMutu wosena analusesa lwakumukinga kuvikungulwilo vyosena navipwangako\nvyakutala hakuyanjisa chamutu halushimbi vahana mutu lwakupwa wakulimanyina\nmuchiyoyela chenyi kwesekesa nalushimbi.\nChihanda 9\nKakwechi kukakpwa kulikwachila chamutuko, kumutumbika mutolongo chipwe\nkuchinyina kweka.\nChihanda 10\nMutu wosena analusesa lwakwivwilila chihande chenyi ku zango yayinene yakaye\nyakulimanyina, nge vanawane mutu kana anamulonga wunapandama kuchiyoyelo\nchenyi.\nChihanda 11\nWosena navawana namulonga wawunene anajingolo jakuvangila kumuwana nge\nanamulonga shimbu kanda vamusopese, kaha atela kulihakwila yavene.\nKakwechi kukapwa kuwanyina mulonga mutuko mwomwo hakuhona kumuwanyina\nchihande chamulonga wawunene, kwesekesa najishimbi jamuze mulifuchi chipwe\nkaye, halwola kana alvulumwine wuze mulonga. Chipwe kakwechi kukahana mulonga\nwawunene wuze mutuko kuhambakana wuze mulonga avulumine halwola kana\nlwakavanga.\nChihanda 12\nKakwechi kukapwa kuyanjisa mutu kwasekesa namukutwama chenyiko, tanga yenyi,\nlimbo lyenyi, chipwe mukusonejeka chipwe kumusawula. Mutu wosena analusesa\nlwajingolo lwakumukinga lwalushimbi lwakuhona kumwivwisa woma.\nChihanda 13",
            "Image": "48a1b84529bd8475bcdd2c02764aec04"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mutu wosena analusesa lwakulitambukila nakutwama kala kungalila mukachi\nkalifuchi lyenyi.\nMutu analusesa lwakufuma mulifuchi lyosena nazange chipwe mulifuchi lyenyi\nnakukinduluka cheka muze mulifuchi lyenyi atwama.\nChihanda 14\nKala mutu analusesa lwakuzanga kuwahilila muchiyoyelo chenyi mumafuchi eka\nkuchina kuhona kumusopesa.\nLusesa kana kalwechi kupwa nge mujila yize nayijila kwesekesa najijila jajipi\njavihande vyamafuchi chipwe kavetavila kwesekesa navishinganyeka vyakava United\nNations.\nChihanda 15\nKala mutu analusesa lwakupwa mutu wamulifuchi kana.\nKakwechi kupwa kukafumisa mutu wuze nalisonekesa nakupwa mutu wamulifuchi\nkana chipwe kumukanyisa kwalumuna mutu kana kupwa wamulifuchi nazange.\nChihanda 16\nMalunga namapwevo vanamyaka yakutumo yakusemuka, chakuhona kuvakanyisa\nmwomwo wamiyachi navikova, mazu akalunga chipwe numba kavafuma mulifuchi\nkanako, vanalusesa lwakulimbata nakupwa najitanga. Vanalusesa lwakulimbata,\nmukutwama chavo chosena hakulimbata kaha nomu nawafwa aze malwavo.\nKulimbata chosena navakachitavisa kwesekesa nakwitavila chavisemi jalunga\nnapwevo vaze vanakuzanga kulimbata.\nTanga kana navakayikinga kuvyuma vyosena mangana vapwenga vatu vakuliyoyela\nmuchiyoyelo kana chalifuchi.\nChihanda 17\nKala mutu analusesa lwakupita wupite wukawenyi kaha numba nakulifutula\nnavakwavo.\nKakwechi kukapwa kunyanga wupite wamutuko.\nChihanda 18\nMutu wosena analusesa lwakulitambukila nakushinganyeka, mukutwama chenyi\nnamumazu akalunga, lusesa kana elu lwakwitavisa wuze mutu kufuma kala\nmuchikungulwilo chamazu akalunga eka nakwingila kweka, chipwe numba\nwukawenyi numba navakwavo muze mungalila, kuhasa kutwalaho namazu kana\nnakutangisa namuvilombelo vyenyi.\nChihanda 19\nMutu wosena analusesa lwavishinganyeka nakuhajika, lusesa kana lunapu\nlwakushinganyeka vishinganyeka vyenyi chakuhona kupwa nawoma kaha nakuzanga\nkutambula nakunangula mazu navishinganyeka kuhichila mukala mazu amijimbu\nchakuhona veka kumukinga.",
            "Image": "3dc2fdc4b101d0de6ddf166f22c5bd2f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Chihanda 20\nMutu wosena anajingolo jakuhasa kulikungulula chakuhona woma kaha\nnamumawuka.\nKakwechi kupwa kushinjila mutu kwingila muchikungulwiloko.\nChihanda 21\nMutu wosena analusesa lwakuhanjika vihande mufulumende yalifuchi lyenyi, yikiye\nchipwe kuhichila muli vatu vasakula navamwimanyinako.\nKala mutu analusesa lwakupwa hamwe kutachikiza vyuma mumilimo yamulifuchi\nlyenyi.\nKuzanga chavatu chikiko nachihasa kuneha jingolo jafulumende jalifuchi lyosena\nnachipwa chakusweka hakuvwota, chipwe kukavangiza jijila jikwavo jakuvwotelamo.\nChihanda 22\nMutu wosena hakupwa wamuchiyoyelo analusesa lwakupwa najijila jimwe jakuhasa\nkupwa wakilikinga, kupwa nalisesa lwakupwa nawupite mujila yatela lifuchi chipwe\nkaye yetavila muluheto, mukutwama chavatu hamwe nachisemwa kaha hawulemu\nnalusesa lwakulizachila lwakutwala milimo kana kulutwe kuli wuze mutu.\nChihanda 23\nMutu wosena ali nalusesa lwakuzata milimo kwosena nazange, kukavangiza jijila\njamwaza jakuzachilamo yize milimo kaha nakumukinga wuze mutu kuchina mwahona\nkuwana milimo.\nKala mutu chakuhona kulihandununa atela kutambula fweto yakutamo.\nWosena anakuzata analusesa lwakutambula fweto yakutamo kwesekes namilimo\nanakuzata mwahasa kulikafwa nawo natanga yenyi kwesekesa nachiyoyelo chenyi,\nchipwe kuwana jijila jikwavo mwahasa kuwanyinamo mali akulikafwa nawo.\nMutu wosena analusesa lwakuputuka chipwe kwingila muchikungulwilo nachihasa\nkumuhanjikilako nakumukinga mukuyoya chenyi.\nChihanda 24\nMutu wosena analusesa lwakupwa nalwola lwakunoka lwaviseke, kupwa nalwola\nlwamweseke lwakuzachilamo milimo kaha najilwola nawa jakunoka vatela wuze mutu\nkumuhana fweto.\nChihanda 25\nMutu wosela analusesa lwakupwa nachiyoyelo chakutamo kupwa mutu wamulemu\nhamwe natanga yenyi mukulya, mukuvwala nakulikangula kumijimba hamwe\nnavyuma vyazangiwa kukuyoya chamutu, lusesa lwakumukafwa halwola mwapwa\ntuliwe, kashinakaji chipwe mwahona vyuma vyatela kupwa vyakumukafwa mukuyoya\nchenyi.\nMapwevo navanyike vavandende vatela kupwa nalusesa lwakuvatala kanawa, kaha\nmwana wuze nasemukila kweka kechi wamuze muzuvoko vatela kumulama kanawa\napwenga nachiyoyelo chamwaza.",
            "Image": "e24e3bcda6fee40a18b15b5cb0784694"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Chihanda 26\nMutu wosena analusesa lwakutanga. Kutanga chosena chatela kupwa chawana,\nkufuma kukuputuka nakuheta kwakamwihi nakukukuma chakutanga. Kutanga\nchakuputukishilako chetala kupwa chawana. Kutanga chakulinangula Milimo\nnachipwako kaha kutanga chize chakuhambakanyisa nachipwa lika kuvat vosena\nkwesekesa namangana avovali nawo.\nKutanga chosena nachipwako kwesekesa namangana amutu mangana apwenga\nwakulimanyina muchiyoyelo chenyi chajingolo jamutu. Nachinehesa mutu kuhasa\nkumutwala kulutwe, kumuwanyisa wusepa mukachi kamafuchi, vatu veka naveka\nmawuka eka avakakwitava, kaha nachitwala milimo yavaka United Nations kulutwe\nmukuneha kuwunda.\nVisemi vanalisesa lwakusakula shikola muka chipwe kutanga muka anakuzanga\nchawuze mwanenyi.\nChihanda 27\nKala mutu analisesa lwakuhasa kutwala chisemwa kulutwe changalila kana,\nkuwahilila chavyuma vyachisemwa kaha nakutambasana chisemwa kana nakuwana\nkuwaha chacho.\nMutu wosena analusesa lwakukinga chisemwa chenyi, kwesekesa nomu navahasa\nveka kuhasa kuchalumuna chipwe numba kuchisoneka kwesekesa nomu nachisoneka\nyavene.\nChihanda 28\nMutu wosena wukwechi lusesa muvyuma vyachiyoyelo cheyi omu mukwechi jingolo\njajishimbi vanavuluka kwesekesa nalushiko elu vanafwelela.\nChihanda 29\nMutu wosena anamulimo mungalila yize anakuyoyela yinakuya kulutwe.\nMulusesa kana lwachiyulo, mutu wosena mwakapwa nalusesa lwakukavangiza\nlushimbu kwesekesa najishimbi jize navaketavila nakulilemesa vatu vavene nakupwa\nnakavumbi muchiyoyelo chavo.\nLusesa lwajingolo kana eji jakwitavila jachiyulo kanda kala lwola kujisachisa\nnakuzomboka kwesekesa najishimbi javaka United Nations.\nChihanda 30\nKanda kuchifwelela nge echikulikasa kana chalufwelelo chinapandama kulifuchi\nlimwe kahako, liwuka chipwe mutu kala lisesa lwa jingolo mwahasa kulilingila vyuma\nchipwe chuma echi nachihasa kupihisa jishimbi kana jalusesa vanasonekako.",
            "Image": "2484d2e91e7092dd6b5a77290f2cc258"
        }
    }
}
