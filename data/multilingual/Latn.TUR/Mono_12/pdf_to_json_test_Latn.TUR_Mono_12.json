{
    "MetaData": {
        "Author": null,
        "Creation_Date": 1581471134,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "8639994a557c72b6fe9fd7cdc62eaf55",
            "Index": 0,
            "Label": "1",
            "Size": [
                595.0,
                842.0
            ],
            "Text": "İnsan hakları evrensel beyannamesi\nÖnsöz\nİnsanlık ailesinin bütün üyelerinde bulunan haysiyetin ve bunların eşit ve devir kabul etmez\nhaklarının tanınması hususunun, hürriyetin, adaletin ve dünya barışının temeli olmasına,\nİnsan haklarının tanınmaması ve hor görülmesinin insanlık vicdanını isyana sevkeden\nvahşiliklere sebep olmuş bulunmasına, dehşetten ve yoksulluktan kurtulmuş insanların, içinde\nsöz ve inanma hürriyetlerine sahip olacakları bir dünyanın kurulması en yüksek amaçları oralak\nilan edilmiş bulunmasına,\nİnsanin zulüm ve baskıya karşı son çare olarak ayaklanmaya mecbur kalmaması için insan\nhaklarının bir hukuk rejimi ile korunmasının esaslı bir zaruret olmasına,\nUluslararasında dostça ilişkiler geliştirilmesini teşvik etmenin esaslı bir zaruret olmasına,\nBirleşmiş Milletler halklarının, Antlaşmada, insanın ana haklarına, insan şahsının haysiyet ve\ndeğerine, erkek ve kadınların eşitliğine olan imanlarını bir kere daha ilan etmiş olmalarına ve\nsosyal ilerlemeyi kolaylaştırmaya, daha geniş bir hürriyet içerisinde daha iyi hayat şartları\nkurmaya karar verdiklerini beyan etmiş bulunmalarına,\nÜye devletlerin, Birleşmiş Milletler Teşkilatı ile işbirliği ederek insan haklarına ve ana\nhürriyetlerine bütün dünyada gerçekten saygı gösterilmesinin teminini taahhüt etmiş olmalarına,\nBu haklar ve hürriyetlerin herkesçe aynı şekilde anlaşılmasının yukarıdaki taahhüdün yerine\ngetirilmesi için son derece önemli bulunmasına göre,\nBirleşmiş Milletler Genel Kurulu,\nİnsanlık topluluğunun bütün fertleriyle uzuvlarının bu beyannameyi daima gözönünde tutarak\nöğretim ve eğitim yoluyla bu haklar ve hürriyetlere saygıyı geliştirmeye, gittikçe artan milli\nve milletlerarası tedbirlerle gerek bizzat üye devletler ahalisi gerekse bu devletlerin idaresi\naltındaki ülkeler ahalisi arasında bu hakların dünyaca fiilen tanınmasını ve tatbik edilmesini\nsağlamaya gayret etmeleri amacıyla bütün halklar ve milletler için ulaşılacak ortak ideal\nolarak işbu İnsan Hakları Evrensel Beyannamesini ilan eder.\nMadde 1\nBütün insanlar hür, haysiyet ve haklar bakımından eşit doğarlar. Akıl ve vicdana sahiptirler ve\nbirbirlerine karşı kardeşlik zihniyeti ile hareket etmelidirler.\nMadde 2\nHerkes, ırk, renk, cinsiyet, dil, din, siyasi veya diğer herhangi bir akide, milli veya içtimai\nmenşe, servet, doğuş veya herhangi diğer bir fark gözetilmeksizin işbu Beyannamede ilan olunan\ntekmil haklardan ve bütün hürriyetlerden istifade edebilir.\nBundan başka, bağımsız memleket uyruğu olsun, vesayet altında bulunan, gayri muhtar veya sair\nbir egemenlik kayıtlamasına tabi ülke uyruğu olsun, bir şahıs hakkında, uyruğu bulunduğu\nmemleket veya ülkenin siyasi, hukuki veya milletlerarası statüsü bakımından hiçbir ayrılık\ngözetilmeyecektir.\nMadde 3\nYaşamak, hürriyet ve kişi emniyeti her ferdin hakkıdır.\nMadde 4\nHiç kimse kölelik veya kulluk altında bulundurulamaz; kölelik ve köle ticareti her türlü\nşekliyle yasaktır.\nMadde 5\nHiç kimse işkenceye, zalimane, gayriinsani, haysiyet kırıcı cezalara veya muamelelere tabi\ntutulamaz.\nMadde 6\nHerkes her nerede olursa olsun hukuk kişiliğinin tanınması hakkını haizdir.\nMadde 7\nKanun önünde herkes eşittir ve farksız olarak kanunun eşit korumasından istifade hakkını"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "f3f414e66b77ac706b4569728be0a249",
            "Index": 1,
            "Label": "2",
            "Size": [
                595.0,
                842.0
            ],
            "Text": "haizdir. Herkesin işbu Beyannameye aykırı her türlü ayırdedici mualeleye karşı ve böyle bir\nayırdedici muamele için yapılacak her türlü kışkırtmaya karşı eşit korunma hakkı vardır.\nMadde 8\nHer şahsın kendine anayasa veya kanun ile tanınan ana haklara aykırı muamelelere karşı fiilli\nnetice verecek şekilde milli mahkemelere müracaat hakkı vardır.\nMadde 9\nHiç kimse keyfi olarak tutuklanamaz, alıkonulanamaz veya sürülemez.\nMadde 10\nHerkes, haklarının, vecibelerinin veya kendisine karşı cezai mahiyette herhangi bir isnadın\ntespitinde, tam bir eşitlikle, davasının bağımsız ve tarafsız bir mahkeme tarafından adil bir\nşekilde ve açık olarak görülmesi hakkına sahiptir.\nMadde 11\nBir suç işlemekten sanık herkes, savunması için kendisine gerekli bütün tertibatın sağlanmış\nbulunduğu açık bir yargılama ile kanunen suçlu olduğu tespit edilmedikçe masum sayılır.\nHiç kimse işlendikleri sırada milli veya milletlerarası hukuka göre suç teşkil etmeyen\nfiillerden veya ihmallerden ötürü mahkum edilemez. Bunun gibi, suçun işlendiği sırada\nuygulanabilecek olan cezadan daha şiddetli bir ceza verilemez.\nMadde 12\nHiç kimse özel hayatı, ailesi, meskeni veya yazışması hususlarında keyfi karışmalara, şeref ve\nşöhretine karşı tecavüzlere maruz bırakılamaz. Herkesin bu karışma ve tecavüzlere karşı kanun\nile korunmaya hakkı vardır.\nMadde 13\nHerkes herhangi bir devletin sınırları dahilinde serbestçe dolaşma ve yerleşme hakkına haizdir.\nHerkes, kendi memleketi de dahil, herhangi bir memleketi terketmek ve memleketine dönmek\nhakkına haizdir.\nMadde 14\nHerkes zulüm karşısında başka memleketlerden mülteci olarak kabulü talep etmek ve memleketler\ntarafından mülteci muamelesi görmek hakkını haizdir.\nBu hak, gerçekten adi bir cürüme veya Birleşmiş Milletler prensip ve amaçlarına aykırı\nfaaliyetlere müstenit kovuşturmalar halinde ileri sürülemez.\nMadde 15\nHer ferdin bir uyrukluk hakkı vardır.\nHiç kimse keyfi olarak uyrukluğundan ve uyrukluğunu değiştirmek hakkından mahrum edilemez.\nMadde 16\nEvlilik çağına varan her erkek ve kadın, ırk, uyrukluk veya din bakımından hiçbir kısıtlamaya\ntabi olmaksızın evlenmek ve aile kurmak hakkına haizdir. Her erkek ve kadın evlenme konusunda,\nevlilik süresince ve evliliğin sona ermesinde eşit hakları haizdir.\nEvlenme akdi ancak müstakbel eşlerin serbest ve tam rızasıyla yapılır.\nAile, cemiyetin tabii ve temel unsurudur, cemiyet ve devlet tarafından korunmak hakkını\nhaizdir.\nMadde 17\nHer şahıs tek başına veya başkalarıyla birlikte mal ve mülk sahibi olmak hakkını haizdir.\nHiç kimse keyfi olarak mal ve mülkünden mahrum edilemez.\nMadde 18\nHer şahsın, fikir, vicdan ve din hürriyetine hakkı vardır; bu hak, din veya kanaat değiştirmek\nhürriyeti, dinini veya kanaatini tek başına veya topluca, açık olarak veya özel surette,\nöğretim, tatbikat, ibadet ve ayinlerle izhar etmek hürriyetini içerir."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "2b71525b81055c7bf5eb4625f89035da",
            "Index": 2,
            "Label": "3",
            "Size": [
                595.0,
                842.0
            ],
            "Text": "Madde 19\nHer ferdin fikir ve fikirlerini açıklamak hürriyetine hakkı vardır. Bu hak fikirlerinden ötürü\nrahatsız edilmemek, memleket sınırları mevzubahis olmaksızın malümat ve fikirleri her vasıta\nile aramak, elde etmek veya yaymak hakkını içerir.\nMadde 20\nHer şahıs saldırısız toplanma ve dernek kurma ve derneğe katılma serbestisine maliktir.\nHiç kimse bir derneğe mensup olmaya zorlanamaz.\nMadde 21\nHer şahıs, doğrudan doğruya veya serbestçe seçilmiş temsilciler vasıtasıyla, memleketin kamu\nişleri yönetimine katılmak hakkını haizdir.\nHer şahıs memleketin kamu hizmetlerine eşitlikle girme hakkını haizdir.\nHalkın iradesi kamu otoritesinin esasıdır; bu irade, gizli şekilde veya serbestliği sağlayacak\nmuadil bir usul ile cereyan edecek, genel ve eşit oy verme yoluyla yapılacak olan devri ve\ndürüst seçimlerle ifade edilir.\nMadde 22\nHer şahsın, cemiyetin bir üyesi olmak itibariyle, sosyal güvenliğe hakkı vardır; haysiyeti için\nve şahsiyetinin serbestçe gelişmesi için zaruri olan ekonomik, sosyal ve kültürel hakların\nmilli gayret ve milletlerarası işbirliği yoluyla ve her devletin teşkilatı ve kaynaklarıyla\nmütenasip olarak gerçekleştirilmesine hakkı vardır.\nMadde 23\nHer şahsın çalışmaya, işini serbestçe seçmeye, adil ve elverişli çalışma şartlarına ve\nişsizlikten korunmaya hakkı vardır.\nHerkesin, hiçbir fark gözetilmeksizin, eşit iş karşılığında eşit ücrete hakkı vardır.\nçalışan her kimsenin kendisine ve ailesine insanlık haysiyetine uygun bir yaşayış sağlayan ve\ngerekirse her türlü sosyal koruma vasıtalarıyla da tamamlanan adil ve elverişli bir ücrete\nhakkı vardır.\nHerkesin menfaatlerinin korunmasi için sendikalar kurmaya ve bunlara katılmaya hakkı vardır.\nMadde 24\nHer şahsın dinlenmeye, eğlenmeye, bilhassa çalışma müddetinin makul surette sınırlandırılmasına\nve muayyen devrelerde ücretli tatillere hakkı vardır.\nMadde 25\nHer şahsın, gerek kendisi gerekse ailesi için, yiyecek, giyim, mesken, tıbbi bakım, gerekli\nsosyal hizmetler dahil olmak üzere sağlığı ve refahını temin edecek uygun bir hayat seviyesine\nve işsizlik, hastalık, sakatlık, dulluk, ihtiyarlık veya geçim imkânlarından iradesi dışında\nmahrum bırakacak diğer hallerde güvenliğe hakkı vardır.\nAna ve çocuk özel ihtimam ve yardım görmek hakkını haizdir. Bütün çocuklar, evlilik içinde veya\ndışında doğsunlar, aynı sosyal korunmadan faydalanırlar.\nMadde 26\nHer şahsın öğrenim hakkı vardır. Öğrenim hiç olmazsa ilk ve temel safhalarında parasızdır. İlk\nöğretim mecburidir. Teknik ve mesleki öğretimden herkes istifade edebilmelidir. Yüksek öğretim,\nliyakatlerine göre herkese tam eşitlikle açık olmalıdır.\nÖğretim insan şahsiyetinin tam gelişmesini ve insan haklarıyla ana hürriyetlerine saygının\nkuvvetlenmesini hedef almalıdır. Öğretim bütün milletler, ırk ve din grupları arasında anlayış,\nhoşgörü ve dostluğu teşvik etmeli ve Birleşmiş Milletlerin barışın idamesi yolundaki\nçalışmalarını geliştirmelidir.\nAna baba, çocuklarına verilecek eğitim türünü seçmek hakkını öncelikle haizdirler.\nMadde 27\nHerkes, topluluğun kültürel faaliyetine serbestçe katılmak, güzel sanatları tatmak, ilim\nsahasındaki ilerleyişe iştirak etmek ve bundan faydalanmak hakkını haizdir."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "fc5870476473dfbdb0064a534829081d",
            "Index": 3,
            "Label": "4",
            "Size": [
                595.0,
                842.0
            ],
            "Text": "Herkesin yarattığı, her türlü bilim, edebiyat veya sanat eserlerinden mütevellit manevi ve\nmaddi menfaatlerin korunmasına hakkı vardır.\nMadde 28\nHerkesin, işbu Beyannamede derpiş edilen hak ve hürriyetlerin tam tatbikini sağlayacak bir\nsosyal ve milletlerarası nizama hakkı vardır.\nMadde 29\nHer şahsın, şahsiyetinin serbest ve tam gelişmesi ancak bir topluluk içinde mümkündür ve şahsın\nbu topluluğa karşı görevleri vardır.\nHerkes, haklarının ve hürriyetlerinin kullanılmasında, sadece, başkalarının haklarının ve\nhürriyetlerinin gereğince tanınması ve bunlara saygı gösterilmesi amacıyla ve ancak demokratik\nbir cemiyette ahlâkın, kamu düzeninin ve genel refahın haklı icaplarını yerine getirmek\nmaksadıyla kanunla belirlenmiş sınırlamalara tabi tutulabilir.\nBu hak ve hürriyetler hiçbir veçhile Birleşmiş Milletlerin amaç ve prensiplerine aykırı olarak\nkullanılamaz.\nMadde 30\nİşbu Beyannamenin hiçbir hükmü, herhangi bir devlete, zümreye ya da ferde, bu Beyannamede ilan\nolunan hak ve hürriyetleri yoketmeye yönelik bir faaliyete girişme ya da eylemde bulunma\nhakkını verir şekilde yorumlanamaz."
        }
    }
}
