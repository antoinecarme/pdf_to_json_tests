{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471061,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 6.336)}",
                "{'color': (0, 0, 0), 'font': ('AksaraBali', 6.336)}"
            ],
            "Text": "\u0130nsan haklar\u0131 evrensel beyannamesi\n\u00d6ns\u00f6z\n\u0130nsanl\u0131k ailesinin b\u00fct\u00fcn \u00fcyelerinde bulunan haysiyetin ve bunlar\u0131n e\u015fit ve devir kabul etmez haklar\u0131n\u0131n tan\u0131nmas\u0131 hususunun, h\u00fcrriyetin, adaletin ve d\u00fcnya bar\u0131\u015f\u0131n\u0131n temeli olmas\u0131na,\n\u0130nsan haklar\u0131n\u0131n tan\u0131nmamas\u0131 ve hor g\u00f6r\u00fclmesinin insanl\u0131k vicdan\u0131n\u0131 isyana sevkeden vah\u015filiklere sebep olmu\u015f bulunmas\u0131na, deh\u015fetten ve yoksulluktan kurtulmu\u015f insanlar\u0131n, i\u00e7inde s\u00f6z ve inanma\nh\u00fcrriyetlerine sahip olacaklar\u0131 bir d\u00fcnyan\u0131n kurulmas\u0131 en y\u00fcksek ama\u00e7lar\u0131 oralak ilan edilmi\u015f bulunmas\u0131na,\n\u0130nsanin zul\u00fcm ve bask\u0131ya kar\u015f\u0131 son \u00e7are olarak ayaklanmaya mecbur kalmamas\u0131 i\u00e7in insan haklar\u0131n\u0131n bir hukuk rejimi ile korunmas\u0131n\u0131n esasl\u0131 bir zaruret olmas\u0131na,\nUluslararas\u0131nda dost\u00e7a ili\u015fkiler geli\u015ftirilmesini te\u015fvik etmenin esasl\u0131 bir zaruret olmas\u0131na,\nBirle\u015fmi\u015f Milletler halklar\u0131n\u0131n, Antla\u015fmada, insan\u0131n ana haklar\u0131na, insan \u015fahs\u0131n\u0131n haysiyet ve de\u011ferine, erkek ve kad\u0131nlar\u0131n e\u015fitli\u011fine olan imanlar\u0131n\u0131 bir kere daha ilan etmi\u015f olmalar\u0131na ve sosyal ilerlemeyi\nkolayla\u015ft\u0131rmaya, daha geni\u015f bir h\u00fcrriyet i\u00e7erisinde daha iyi hayat \u015fartlar\u0131 kurmaya karar verdiklerini beyan etmi\u015f bulunmalar\u0131na,\n\u00dcye devletlerin, Birle\u015fmi\u015f Milletler Te\u015fkilat\u0131 ile i\u015fbirli\u011fi ederek insan haklar\u0131na ve ana h\u00fcrriyetlerine b\u00fct\u00fcn d\u00fcnyada ger\u00e7ekten sayg\u0131 g\u00f6sterilmesinin teminini taahh\u00fct etmi\u015f olmalar\u0131na,\nBu haklar ve h\u00fcrriyetlerin herkes\u00e7e ayn\u0131 \u015fekilde anla\u015f\u0131lmas\u0131n\u0131n yukar\u0131daki taahh\u00fcd\u00fcn yerine getirilmesi i\u00e7in son derece \u00f6nemli bulunmas\u0131na g\u00f6re,\nBirle\u015fmi\u015f Milletler Genel Kurulu,\n\u0130nsanl\u0131k toplulu\u011funun b\u00fct\u00fcn fertleriyle uzuvlar\u0131n\u0131n bu beyannameyi daima g\u00f6z\u00f6n\u00fcnde tutarak\n\u00f6\u011fretim ve e\u011fitim yoluyla bu haklar ve h\u00fcrriyetlere sayg\u0131y\u0131 geli\u015ftirmeye, gittik\u00e7e artan milli ve milletleraras\u0131 tedbirlerle gerek bizzat \u00fcye devletler ahalisi gerekse bu devletlerin idaresi alt\u0131ndaki \u00fclkeler ahalisi\naras\u0131nda bu haklar\u0131n d\u00fcnyaca fiilen tan\u0131nmas\u0131n\u0131 ve tatbik edilmesini sa\u011flamaya gayret etmeleri amac\u0131yla b\u00fct\u00fcn halklar ve milletler i\u00e7in ula\u015f\u0131lacak ortak ideal olarak i\u015fbu \u0130nsan Haklar\u0131 Evrensel Beyannamesini\nilan eder.\nMadde 1\nB\u00fct\u00fcn insanlar h\u00fcr, haysiyet ve haklar bak\u0131m\u0131ndan e\u015fit do\u011farlar. Ak\u0131l ve vicdana sahiptirler ve birbirlerine kar\u015f\u0131 karde\u015flik zihniyeti ile hareket etmelidirler.\nMadde 2\nHerkes, \u0131rk, renk, cinsiyet, dil, din, siyasi veya di\u011fer herhangi bir akide, milli veya i\u00e7timai men\u015fe, servet, do\u011fu\u015f veya herhangi di\u011fer bir fark g\u00f6zetilmeksizin i\u015fbu Beyannamede ilan olunan tekmil haklardan\nve b\u00fct\u00fcn h\u00fcrriyetlerden istifade edebilir.\nBundan ba\u015fka, ba\u011f\u0131ms\u0131z memleket uyru\u011fu olsun, vesayet alt\u0131nda bulunan, gayri muhtar veya sair bir egemenlik kay\u0131tlamas\u0131na tabi \u00fclke uyru\u011fu olsun, bir \u015fah\u0131s hakk\u0131nda, uyru\u011fu bulundu\u011fu memleket veya\n\u00fclkenin siyasi, hukuki veya milletleraras\u0131 stat\u00fcs\u00fc bak\u0131m\u0131ndan hi\u00e7bir ayr\u0131l\u0131k g\u00f6zetilmeyecektir.\nMadde 3\nYa\u015famak, h\u00fcrriyet ve ki\u015fi emniyeti her ferdin hakk\u0131d\u0131r.\nMadde 4\nHi\u00e7 kimse k\u00f6lelik veya kulluk alt\u0131nda bulundurulamaz; k\u00f6lelik ve k\u00f6le ticareti her t\u00fcrl\u00fc \u015fekliyle yasakt\u0131r.\nMadde 5\nHi\u00e7 kimse i\u015fkenceye, zalimane, gayriinsani, haysiyet k\u0131r\u0131c\u0131 cezalara veya muamelelere tabi tutulamaz.\nMadde 6\nHerkes her nerede olursa olsun hukuk ki\u015fili\u011finin tan\u0131nmas\u0131 hakk\u0131n\u0131 haizdir.\nMadde 7\nKanun \u00f6n\u00fcnde herkes e\u015fittir ve farks\u0131z olarak kanunun e\u015fit korumas\u0131ndan istifade hakk\u0131n\u0131 haizdir. Herkesin i\u015fbu Beyannameye ayk\u0131r\u0131 her t\u00fcrl\u00fc ay\u0131rdedici mualeleye kar\u015f\u0131 ve b\u00f6yle bir ay\u0131rdedici muamele i\u00e7in\nyap\u0131lacak her t\u00fcrl\u00fc k\u0131\u015fk\u0131rtmaya kar\u015f\u0131 e\u015fit korunma hakk\u0131 vard\u0131r.\nMadde 8\nHer \u015fahs\u0131n kendine anayasa veya kanun ile tan\u0131nan ana haklara ayk\u0131r\u0131 muamelelere kar\u015f\u0131 fiilli netice verecek \u015fekilde milli mahkemelere m\u00fcracaat hakk\u0131 vard\u0131r.",
            "Image": "ac5aeb44271ed4f76577ce2fa0843bb4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}",
                "{'color': (0, 0, 0), 'font': ('DejaVuSans', 6.336)}"
            ],
            "Text": "Madde 9\nHi\u00e7 kimse keyfi olarak tutuklanamaz, al\u0131konulanamaz veya s\u00fcr\u00fclemez.\nMadde 10\nHerkes, haklar\u0131n\u0131n, vecibelerinin veya kendisine kar\u015f\u0131 cezai mahiyette herhangi bir isnad\u0131n tespitinde, tam bir e\u015fitlikle, davas\u0131n\u0131n ba\u011f\u0131ms\u0131z ve tarafs\u0131z bir mahkeme taraf\u0131ndan adil bir \u015fekilde ve a\u00e7\u0131k olarak\ng\u00f6r\u00fclmesi hakk\u0131na sahiptir.\nMadde 11\nBir su\u00e7 i\u015flemekten san\u0131k herkes, savunmas\u0131 i\u00e7in kendisine gerekli b\u00fct\u00fcn tertibat\u0131n sa\u011flanm\u0131\u015f bulundu\u011fu a\u00e7\u0131k bir yarg\u0131lama ile kanunen su\u00e7lu oldu\u011fu tespit edilmedik\u00e7e masum say\u0131l\u0131r.\nHi\u00e7 kimse i\u015flendikleri s\u0131rada milli veya milletleraras\u0131 hukuka g\u00f6re su\u00e7 te\u015fkil etmeyen fiillerden veya ihmallerden \u00f6t\u00fcr\u00fc mahkum edilemez. Bunun gibi, su\u00e7un i\u015flendi\u011fi s\u0131rada uygulanabilecek olan cezadan\ndaha \u015fiddetli bir ceza verilemez.\nMadde 12\nHi\u00e7 kimse \u00f6zel hayat\u0131, ailesi, meskeni veya yaz\u0131\u015fmas\u0131 hususlar\u0131nda keyfi kar\u0131\u015fmalara, \u015feref ve \u015f\u00f6hretine kar\u015f\u0131 tecav\u00fczlere maruz b\u0131rak\u0131lamaz. Herkesin bu kar\u0131\u015fma ve tecav\u00fczlere kar\u015f\u0131 kanun ile korunmaya\nhakk\u0131 vard\u0131r.\nMadde 13\nHerkes herhangi bir devletin s\u0131n\u0131rlar\u0131 dahilinde serbest\u00e7e dola\u015fma ve yerle\u015fme hakk\u0131na haizdir.\nHerkes, kendi memleketi de dahil, herhangi bir memleketi terketmek ve memleketine d\u00f6nmek hakk\u0131na haizdir.\nMadde 14\nHerkes zul\u00fcm kar\u015f\u0131s\u0131nda ba\u015fka memleketlerden m\u00fclteci olarak kabul\u00fc talep etmek ve memleketler taraf\u0131ndan m\u00fclteci muamelesi g\u00f6rmek hakk\u0131n\u0131 haizdir.\nBu hak, ger\u00e7ekten adi bir c\u00fcr\u00fcme veya Birle\u015fmi\u015f Milletler prensip ve ama\u00e7lar\u0131na ayk\u0131r\u0131 faaliyetlere m\u00fcstenit kovu\u015fturmalar halinde ileri s\u00fcr\u00fclemez.\nMadde 15\nHer ferdin bir uyrukluk hakk\u0131 vard\u0131r.\nHi\u00e7 kimse keyfi olarak uyruklu\u011fundan ve uyruklu\u011funu de\u011fi\u015ftirmek hakk\u0131ndan mahrum edilemez.\nMadde 16\nEvlilik \u00e7a\u011f\u0131na varan her erkek ve kad\u0131n, \u0131rk, uyrukluk veya din bak\u0131m\u0131ndan hi\u00e7bir k\u0131s\u0131tlamaya tabi olmaks\u0131z\u0131n evlenmek ve aile kurmak hakk\u0131na haizdir. Her erkek ve kad\u0131n evlenme konusunda, evlilik\ns\u00fcresince ve evlili\u011fin sona ermesinde e\u015fit haklar\u0131 haizdir.\nEvlenme akdi ancak m\u00fcstakbel e\u015flerin serbest ve tam r\u0131zas\u0131yla yap\u0131l\u0131r.\nAile, cemiyetin tabii ve temel unsurudur, cemiyet ve devlet taraf\u0131ndan korunmak hakk\u0131n\u0131 haizdir.\nMadde 17\nHer \u015fah\u0131s tek ba\u015f\u0131na veya ba\u015fkalar\u0131yla birlikte mal ve m\u00fclk sahibi olmak hakk\u0131n\u0131 haizdir.\nHi\u00e7 kimse keyfi olarak mal ve m\u00fclk\u00fcnden mahrum edilemez.\nMadde 18\nHer \u015fahs\u0131n, fikir, vicdan ve din h\u00fcrriyetine hakk\u0131 vard\u0131r; bu hak, din veya kanaat de\u011fi\u015ftirmek h\u00fcrriyeti, dinini veya kanaatini tek ba\u015f\u0131na veya topluca, a\u00e7\u0131k olarak veya \u00f6zel surette, \u00f6\u011fretim, tatbikat, ibadet ve\nayinlerle izhar etmek h\u00fcrriyetini i\u00e7erir.\nMadde 19\nHer ferdin fikir ve fikirlerini a\u00e7\u0131klamak h\u00fcrriyetine hakk\u0131 vard\u0131r. Bu hak fikirlerinden \u00f6t\u00fcr\u00fc rahats\u0131z edilmemek, memleket s\u0131n\u0131rlar\u0131 mevzubahis olmaks\u0131z\u0131n mal\u00fcmat ve fikirleri her vas\u0131ta ile aramak, elde etmek\nveya yaymak hakk\u0131n\u0131 i\u00e7erir.\nMadde 20",
            "Image": "893e7e439c3ca973f1e319196afa7c37"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}",
                "{'color': (0, 0, 0), 'font': ('DejaVuSans', 6.336)}"
            ],
            "Text": "Her \u015fah\u0131s sald\u0131r\u0131s\u0131z toplanma ve dernek kurma ve derne\u011fe kat\u0131lma serbestisine maliktir.\nHi\u00e7 kimse bir derne\u011fe mensup olmaya zorlanamaz.\nMadde 21\nHer \u015fah\u0131s, do\u011frudan do\u011fruya veya serbest\u00e7e se\u00e7ilmi\u015f temsilciler vas\u0131tas\u0131yla, memleketin kamu i\u015fleri y\u00f6netimine kat\u0131lmak hakk\u0131n\u0131 haizdir.\nHer \u015fah\u0131s memleketin kamu hizmetlerine e\u015fitlikle girme hakk\u0131n\u0131 haizdir.\nHalk\u0131n iradesi kamu otoritesinin esas\u0131d\u0131r; bu irade, gizli \u015fekilde veya serbestli\u011fi sa\u011flayacak muadil bir usul ile cereyan edecek, genel ve e\u015fit oy verme yoluyla yap\u0131lacak olan devri ve d\u00fcr\u00fcst se\u00e7imlerle ifade\nedilir.\nMadde 22\nHer \u015fahs\u0131n, cemiyetin bir \u00fcyesi olmak itibariyle, sosyal g\u00fcvenli\u011fe hakk\u0131 vard\u0131r; haysiyeti i\u00e7in ve \u015fahsiyetinin serbest\u00e7e geli\u015fmesi i\u00e7in zaruri olan ekonomik, sosyal ve k\u00fclt\u00fcrel haklar\u0131n milli gayret ve\nmilletleraras\u0131 i\u015fbirli\u011fi yoluyla ve her devletin te\u015fkilat\u0131 ve kaynaklar\u0131yla m\u00fctenasip olarak ger\u00e7ekle\u015ftirilmesine hakk\u0131 vard\u0131r.\nMadde 23\nHer \u015fahs\u0131n \u00e7al\u0131\u015fmaya, i\u015fini serbest\u00e7e se\u00e7meye, adil ve elveri\u015fli \u00e7al\u0131\u015fma \u015fartlar\u0131na ve i\u015fsizlikten korunmaya hakk\u0131 vard\u0131r.\nHerkesin, hi\u00e7bir fark g\u00f6zetilmeksizin, e\u015fit i\u015f kar\u015f\u0131l\u0131\u011f\u0131nda e\u015fit \u00fccrete hakk\u0131 vard\u0131r.\n\u00e7al\u0131\u015fan her kimsenin kendisine ve ailesine insanl\u0131k haysiyetine uygun bir ya\u015fay\u0131\u015f sa\u011flayan ve gerekirse her t\u00fcrl\u00fc sosyal koruma vas\u0131talar\u0131yla da tamamlanan adil ve elveri\u015fli bir \u00fccrete hakk\u0131 vard\u0131r.\nHerkesin menfaatlerinin korunmasi i\u00e7in sendikalar kurmaya ve bunlara kat\u0131lmaya hakk\u0131 vard\u0131r.\nMadde 24\nHer \u015fahs\u0131n dinlenmeye, e\u011flenmeye, bilhassa \u00e7al\u0131\u015fma m\u00fcddetinin makul surette s\u0131n\u0131rland\u0131r\u0131lmas\u0131na ve muayyen devrelerde \u00fccretli tatillere hakk\u0131 vard\u0131r.\nMadde 25\nHer \u015fahs\u0131n, gerek kendisi gerekse ailesi i\u00e7in, yiyecek, giyim, mesken, t\u0131bbi bak\u0131m, gerekli sosyal hizmetler dahil olmak \u00fczere sa\u011fl\u0131\u011f\u0131 ve refah\u0131n\u0131 temin edecek uygun bir hayat seviyesine ve i\u015fsizlik, hastal\u0131k,\nsakatl\u0131k, dulluk, ihtiyarl\u0131k veya ge\u00e7im imk\u00e2nlar\u0131ndan iradesi d\u0131\u015f\u0131nda mahrum b\u0131rakacak di\u011fer hallerde g\u00fcvenli\u011fe hakk\u0131 vard\u0131r.\nAna ve \u00e7ocuk \u00f6zel ihtimam ve yard\u0131m g\u00f6rmek hakk\u0131n\u0131 haizdir. B\u00fct\u00fcn \u00e7ocuklar, evlilik i\u00e7inde veya d\u0131\u015f\u0131nda do\u011fsunlar, ayn\u0131 sosyal korunmadan faydalan\u0131rlar.\nMadde 26\nHer \u015fahs\u0131n \u00f6\u011frenim hakk\u0131 vard\u0131r. \u00d6\u011frenim hi\u00e7 olmazsa ilk ve temel safhalar\u0131nda paras\u0131zd\u0131r. \u0130lk \u00f6\u011fretim mecburidir. Teknik ve mesleki \u00f6\u011fretimden herkes istifade edebilmelidir. Y\u00fcksek \u00f6\u011fretim, liyakatlerine\ng\u00f6re herkese tam e\u015fitlikle a\u00e7\u0131k olmal\u0131d\u0131r.\n\u00d6\u011fretim insan \u015fahsiyetinin tam geli\u015fmesini ve insan haklar\u0131yla ana h\u00fcrriyetlerine sayg\u0131n\u0131n kuvvetlenmesini hedef almal\u0131d\u0131r. \u00d6\u011fretim b\u00fct\u00fcn milletler, \u0131rk ve din gruplar\u0131 aras\u0131nda anlay\u0131\u015f, ho\u015fg\u00f6r\u00fc ve dostlu\u011fu\nte\u015fvik etmeli ve Birle\u015fmi\u015f Milletlerin bar\u0131\u015f\u0131n idamesi yolundaki \u00e7al\u0131\u015fmalar\u0131n\u0131 geli\u015ftirmelidir.\nAna baba, \u00e7ocuklar\u0131na verilecek e\u011fitim t\u00fcr\u00fcn\u00fc se\u00e7mek hakk\u0131n\u0131 \u00f6ncelikle haizdirler.\nMadde 27\nHerkes, toplulu\u011fun k\u00fclt\u00fcrel faaliyetine serbest\u00e7e kat\u0131lmak, g\u00fczel sanatlar\u0131 tatmak, ilim sahas\u0131ndaki ilerleyi\u015fe i\u015ftirak etmek ve bundan faydalanmak hakk\u0131n\u0131 haizdir.\nHerkesin yaratt\u0131\u011f\u0131, her t\u00fcrl\u00fc bilim, edebiyat veya sanat eserlerinden m\u00fctevellit manevi ve maddi menfaatlerin korunmas\u0131na hakk\u0131 vard\u0131r.\nMadde 28\nHerkesin, i\u015fbu Beyannamede derpi\u015f edilen hak ve h\u00fcrriyetlerin tam tatbikini sa\u011flayacak bir sosyal ve milletleraras\u0131 nizama hakk\u0131 vard\u0131r.\nMadde 29\nHer \u015fahs\u0131n, \u015fahsiyetinin serbest ve tam geli\u015fmesi ancak bir topluluk i\u00e7inde m\u00fcmk\u00fcnd\u00fcr ve \u015fahs\u0131n bu toplulu\u011fa kar\u015f\u0131 g\u00f6revleri vard\u0131r.\nHerkes, haklar\u0131n\u0131n ve h\u00fcrriyetlerinin kullan\u0131lmas\u0131nda, sadece, ba\u015fkalar\u0131n\u0131n haklar\u0131n\u0131n ve h\u00fcrriyetlerinin gere\u011fince tan\u0131nmas\u0131 ve bunlara sayg\u0131 g\u00f6sterilmesi amac\u0131yla ve ancak demokratik bir cemiyette ahl\u00e2k\u0131n,\nkamu d\u00fczeninin ve genel refah\u0131n hakl\u0131 icaplar\u0131n\u0131 yerine getirmek maksad\u0131yla kanunla belirlenmi\u015f s\u0131n\u0131rlamalara tabi tutulabilir.",
            "Image": "ded97011ffaf40407a4fad06bb0930b6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}",
                "{'color': (0, 0, 0), 'font': ('DejaVuSans', 6.336)}"
            ],
            "Text": "Bu hak ve h\u00fcrriyetler hi\u00e7bir ve\u00e7hile Birle\u015fmi\u015f Milletlerin ama\u00e7 ve prensiplerine ayk\u0131r\u0131 olarak kullan\u0131lamaz.\nMadde 30\n\u0130\u015fbu Beyannamenin hi\u00e7bir h\u00fckm\u00fc, herhangi bir devlete, z\u00fcmreye ya da ferde, bu Beyannamede ilan olunan hak ve h\u00fcrriyetleri yoketmeye y\u00f6nelik bir faaliyete giri\u015fme ya da eylemde bulunma hakk\u0131n\u0131 verir\n\u015fekilde yorumlanamaz.",
            "Image": "e6f1702a675f4754b1f45ea720488b02"
        }
    }
}
