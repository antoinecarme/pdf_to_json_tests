{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469065,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Detlaraziun Universala di Dërć dles Porsones\nRessoluziun 217 A (III) dla sentada generala di 10 de dezëmber dl 1948\nPream\nDeache le reconescimënt dla dignité de düć i mëmbri dla comunité dla jënt y di medemi dërć inalienabli, é la\nfondamënta dla liberté, dla iustizia y dla pêsc tl monn;\ndeache la manćianza de reconescimënt y le desprijamënt di dërć dles porsones à portè pro a ać de barbaria,\nche ofënn la cosciënza dles porsones y deache al é gnü anunzié che n monn, olache les porsones à la liberté\nde parora y de religiun y la liberté da tëma y meseria é la majera aspiraziun dla porsona;\ndeache al va debojëgn da defëne i dërć dles porsones cun normes iuridiches a na moda che la porsona ne\nvëgnes nia sforzada da adorè la rebeliun sciöche ultimo meso cuntra la tirania y l’opresciun;\ndeache al va debojëgn da sostignì le svilup di raporć d’amizizia danter les Naziuns;\ndeache i popui dles Naziuns Unides à reconfermè tl Statut süa crëta ti dërć fondamentai dla porsona, tla\ndignité y tl valur dla porsona, tl’avalianza di dërć danter ël y ëra y à tut la dezijiun da promöie le progrès\nsozial y de mius condiziuns de vita te na majera liberté,\ndeache i Stać mëmbri s’à tut dant da miré, en colaboraziun cun les Naziuns Unides, al respet y al’osservanza\nuniversala di dërć dla porsona y dles libertês fondamentales;\ndeache na comprenjiun coletiva de chisc dërć y de chëstes libertês é de grandiscima importanza por realisé\ndeplëgn chëstes oblianzes,\nprotlamëia la Reuniun Generala\nchësta detlaraziun universala di dërć dles porsones sciöche ideal coletif da arjunje da düć i popui y dötes les",
            "Image": "a31988c54d826816bd86cd303a2fcf18"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Naziuns, a na moda che vigni porsona y vigni organn dla sozieté se sforzes, tignin tres amënt chësta\nDetlaraziun, da sostignì cun l’insegnamënt y l’educaziun, le respet de chisc dërć y de chëstes libertês, y da\ngarantì tres mosöres nazionales y internazionales progressives, le reconescimënt universal y efetif y le respet\ndanter i popui di Stać mëmbri y chi di teritori sotmetüs a süa iurisdiziun.\nArticul 1\nDötes les porsones nasc lëdies y cun la medema dignité y i medemi dërć. Ares à na rajun y na cosciënza y\nmëss s’incuntè öna cun l’atra te n spirit de fraternité.\nArticul 2\nA vigni porsona ti spétel düć i dërć y dötes les libertês protlamà te chësta detlaraziun, zënza degöna\ndesfarënzia porvia dla raza, dl corù dla pel, dl ses, dl lingaz, dla religiun, dl’opiniun politica o de n’atra sort,\ndla provegnënza nazionala o soziala, dla richëza, dla nasciüda o de d’atres condiziuns.\nAla medema manira ne pol gnì fat degöna desfarënzia por la posiziun politica, iuridica o internazionala dl\npaîsc o dl teritore de chël che la porsona fej pert, anfat sce chësc é independënt, sot a n’aministraziun de\ncrëta, nia autonom o sotmetü a val’ sort de limitaziun de sovranité.\nArticul 3\nVigni porsona à le dërt de vita, de liberté y de segurté dla porsona.\nArticul 4\nDegöna porsona ne po gnì tignida te stlavité o sorvidù; la stlavité y le comerz de stlâfs te bel anfat ći forma é\nproibis.\nArticul 5",
            "Image": "188d7963e340aaa577282fb4980723c5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Degöna porsona ne po gnì sotmetüda a tortöra, tratamënć crödi, inumans o umilianć o puniziuns.\nArticul 6\nVigni porsona à le dërt che al ti vëgnes reconesciü indlunch süa personalité iuridica.\nArticul 7\nDötes les porsones é anfat dan la lege y à le dërt, zënza degöna desfarënzia, da gnì defenüdes dala lege ala\nmedema manira. Dötes les porsones à le dërt da gnì defenüdes ala medema moda cuntra de vigni sort de\ndescriminaziuns, che va cuntra chësta detlaraziun y cuntra vigni impiziamënt a na te’ descriminaziun.\nArticul 8\nVigni porsona à le dërt de na poscibilité reala de recurs pro i tribunai statai competënć cuntra aziuns che\nviolëia i dërć fondamentai che ti vëgn reconesciüs a vigni porsona dala Costituziun o dala lege.\nArticul 9\nDegöna porsona ne po gnì arestada, sarada ia o esiliada arbitrariamënter.\nArticul 10\nVigni porsona à le dërt, te na posiziun de avalianza plëna, a n’audiënza publica y valia dan n tribunal\nindependënt y imparzial, cun na determinaziun de sü dërć y de sü dovëis, sciöche de vigni acüsa penala te sü\nconfrunć.\nArticul 11\nVigni porsona che vëgn incolpada de n reat à le dërt da gnì reconesciüda sciöche inozënta, ćina che süa colpa\nne é nia gnüda cumprovada aladô dla lege te n prozès publich, olache ara à albü dötes les garanzies che va\ndebojëgn por süa defenüda.",
            "Image": "9b67ab5877daf79fefa21210a7dc9ba2"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Degöna porsona ne po gnì condanada porvia de n’aziun o na tralascianza che ne ê nia punibla tl momënt\ndl’esecuziun, aladô dl ordinamënt iuridich nazional o internazional. Implü ne pol nia gnì dè na sanziun plü\nalta co chëra aplicabla tl momënt che le reat é gnü eserzité.\nArticul 12\nDegöna porsona ne po gnì sotmetüda a interferënzes arbitrares te süa vita privata, süa familia, süa ćiasa y süa\ncorespondënza o gnì ofenüda te so onur y süa reputaziun. Vigni porsona à le dërt da gnì sconada dala lege\ncuntra chëstes interferënzes o ofenüdes.\nArticul 13\nVigni porsona à le dërt da se möie lediamënter te n stat y da se chirì fora süa residënza lediamënter.\nVigni porsona à le dërt da s’un jì da n paîsc, inće dal sò, y da gnì zoruch te so paîsc.\nArticul 14\nVigni porsona à le dërt da chirì y da ciafè te d’atri paîsc asil cuntra les persecuziuns.\nChësc dërt ne podarà nia gnì ghiré sce la porsona vëgn veramënter chirida por reać che n’é nia politics o por\naziuns cuntra i fins y i prinzips dles Naziuns Unides.\nArticul 15\nVigni porsona à le dërt da avëi na zitadinanza.\nA degöna porsona ne pol ti gnì tut arbitrariamënter no süa zitadinanza, no le dërt da baratè zitadinanza.\nArticul 16\nËi y ëres cun n’eté adatada à le dërt da se maridé y mëte sö familia, zënza limitaziun de raza, zitadinanza o",
            "Image": "eb11669b9728b3351d094cbafb5cbb16"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "religiun. Ai à i medemi dërć por ći che reverda le matrimone, tratan le matrimone y canche al vëgn deslié.\nLes porsones po ma gnì dades adöm cun le consëns lëde y plëgn di nüc.\nLa familia é la basa naturala y fondamentala dla sozieté y à le dërt da gnì defenüda dala sozieté y dal Stat.\nArticul 17\nVigni porsona à le dërt da avëi na proprieté personala o deboriada cun d’atri.\nA degöna porsona ne pol ti gnì tut arbitrariamënter süa proprieté.\nArticul 18\nVigni porsona à le dërt de liberté de pinsier, cosciënza y religiun; chësc dërt tol ite la liberté da mudé religiun\no fede, y da mostrè, dassora o deboriada cun d’atri, tl publich o tl privat, süa religiun o süa fede tl\ninsegnamënt, tla pratica, tl cult y tl’osservanza di rituai.\nArticul 19\nVigni porsona à le dërt de liberté de minunga y espresciun, cun laprò le dërt da ne gnì nia scintiné por süa\nminunga, y da chirì, ciafè y dè inant informaziuns y idees tres vigni meso y zënza tignì cunt de confins.\nArticul 20\nVigni porsona à le dërt da se incuntè y se assozié en pêsc.\nDegöna porsona ne po gnì sforzada da fà pert de n’assoziaziun.\nArticul 21\nVigni porsona à le dërt da tó pert al govern de so paîsc, sides diretamënter che tres rapresentanć chiris fora\nlediamënter.",
            "Image": "2c36f0dbd8b1b45da0967586cd7a4881"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Vigni porsona à le dërt da ti rové pormez ales medemes condiziuns ai posć de laûr publics te so paîsc.\nLa orentè popolara é la fondamënta dl’autorité publica; chësta orentè mëss gnì a espresciun tres lîtes\nregolares y dërtes, universales y valies, cun litaziun socrëta o n’atra prozedöra ecuivalënta a na votaziun\nlëdia.\nArticul 22\nSciöche mëmber dla sozieté à vigni porsona le dërt de segurëza soziala, sciöche inće da realisé tres mosöres\nnazionales y la colaboraziun internazionala, tignin cunt dl’organisaziun y dles ressurses de vigni stat, i dërć\neconomics, soziai y culturai che va debojëgn por süa dignité y le svilup lëde de süa personalité.\nArticul 23\nVigni porsona à le dërt da podëi laurè, da se chirì fora lediamënter süa profesciun, da avëi condiziuns de laûr\niüstes y dalvers y da gnì defenüda cuntra la dejocupaziun.\nVigni porsona à le dërt da ciafè le medemo paiamënt por le medemo laûr zënza descriminaziuns.\nVigni porsona che laôra à le dërt da ciafè n paiamënt adatè y dalvers che ti garantësces a d’ëra y a süa familia\nn’esistënza aladô dla dignité umana, integrada sce al va debojëgn, cun d’atres mosöres de proteziun soziala.\nVigni porsona à le dërt da mëte sö sindacać y da jì laprò por defëne sü interesc.\nArticul 24\nVigni porsona à le dërt da palsè y da avëi tëmp lëde y dantadöt na limitaziun adatada dles ores de laûr y\nferies periodiches paiades.\nArticul 25\nVigni porsona à le dërt da avëi n standard de vita che garantësces süa sanité y so bëgnester y chël de süa",
            "Image": "6de96f11576b7d03dfbd2ab8791fa0e2"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "familia, tignin cunt dantadöt dl’alimentaziun, dl guant, dl’abitaziun, dles cures mediches y di sorvisc soziai\nche va debojëgn, sciöche inće la segurëza tl caje de dejocupaziun, maratia, invalidité, vedovanza, vedlëza o\nsce ara perd a val’atra moda i mesi de sostëgn, porvia de condiziuns che ne depënn nia da d’ëra.\nLes umes y i mituns à le dërt da ciafè cures speziales y sostëgn. Düć i mituns, nasciüs tl matrimone o defora\nda d’ël, mëss ciafè la medema sconanza soziala.\nArticul 26\nVigni porsona à le dërt da ciafè n’istruziun. L’istruziun mëss ester altamo por ći che reverda la scora\nelementara y la formaziun de basa debann. L’istruziun elementara mëss ester obligatoria. Dötes les porsones\nmëss podëi ciafè n’istruziun tecnica y profescionala y ti rové pormez ala medema manira al’istruziun alta\naladô de sües capazitês.\nL’istruziun mëss se orientè al svilup plëgn dla personalité umana y al renforzamënt dl respet di dërć dles\nporsones y dles libertês fondamentales. Ara mëss portè pro ala comprenjiun, toleranza, amizizia danter dötes\nles naziuns y i grups raziai y religiusc y sostignì l’ativité dles Naziuns Unides por mantignì la pêsc.\nI geniturs à le dërt de priorité da chirì fora l’istruziun de sü mituns.\nArticul 27\nVigni porsona à le dërt da tó pert lediamënter ala vita culturala dla comunité, da se gode les erts y da tó pert\nal progrès scientifich y a sü benefizi.\nVigni porsona à le dërt che i interesc morai y materiai che vëgn da süa produziun scientifica, leterara y\nartistica vëgnes sconà.\nArticul 28",
            "Image": "b566f1695366f292bbe438c64d450576"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Vigni porsona à le dërt da avëi n ordinn sozial y internazional, olache i dërć y les libertês nominades te\nchësta detlaraziun po gnì realisà deplëgn.\nArticul 29\nVigni porsona à dovëis devers la comunité, deache ma dailò vara da se daurì al svilup lëde y plëgn de süa\npersonalité.\nDa eserzité sü dërć y sües libertês mëss vigni porsona ma gnì sotmetüda a chës limitaziuns che vëgn fates\nfora dala lege por garantì le reconescimënt y le respet di dërć y dles libertês di atri y por ademplì i dërć\nbojëgns dla morala, dl ordinn publich y dl bëgnester general de na sozieté democratica.\nChisc dërć y chëstes libertês ne po a degöna moda gnì eserzità cuntra i fins y prinzips dles Naziuns Unides.\nArticul 30\nDegöna desposiziun de chësta detlaraziun ne po gnì interpretada a na moda da ti dè insaći dërt a n stat, n\ngrup o na porsona da eserzité n’ativité o n’aziun por tó y jì i dërć y les libertês nominades te chësta\ndetlaraziun.",
            "Image": "891ab9c9aef8807cd485fb249c8f4eaf"
        }
    }
}
