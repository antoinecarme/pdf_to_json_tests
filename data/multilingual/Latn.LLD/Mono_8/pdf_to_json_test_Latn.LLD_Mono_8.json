{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469091,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Detlaraziun Universala di D\u00ebr\u0107 dles Porsones\nRessoluziun 217 A (III) dla sentada generala di 10 de dez\u00ebmber dl 1948\nPream\nDeache le reconescim\u00ebnt dla dignit\u00e9 de d\u00fc\u0107 i m\u00ebmbri dla comunit\u00e9 dla j\u00ebnt y di medemi d\u00ebr\u0107 inalienabli, \u00e9 la fondam\u00ebnta dla libert\u00e9, dla\niustizia y dla p\u00easc tl monn;\ndeache la man\u0107ianza de reconescim\u00ebnt y le desprijam\u00ebnt di d\u00ebr\u0107 dles porsones \u00e0 port\u00e8 pro a a\u0107 de barbaria, che of\u00ebnn la cosci\u00ebnza dles\nporsones y deache al \u00e9 gn\u00fc anunzi\u00e9 che n monn, olache les porsones \u00e0 la libert\u00e9 de parora y de religiun y la libert\u00e9 da t\u00ebma y meseria \u00e9 la\nmajera aspiraziun dla porsona;\ndeache al va deboj\u00ebgn da def\u00ebne i d\u00ebr\u0107 dles porsones cun normes iuridiches a na moda che la porsona ne v\u00ebgnes nia sforzada da ador\u00e8 la\nrebeliun sci\u00f6che ultimo meso cuntra la tirania y l\u2019opresciun;\ndeache al va deboj\u00ebgn da sostign\u00ec le svilup di rapor\u0107 d\u2019amizizia danter les Naziuns;\ndeache i popui dles Naziuns Unides \u00e0 reconferm\u00e8 tl Statut s\u00fca cr\u00ebta ti d\u00ebr\u0107 fondamentai dla porsona, tla dignit\u00e9 y tl valur dla porsona,\ntl\u2019avalianza di d\u00ebr\u0107 danter \u00ebl y \u00ebra y \u00e0 tut la dezijiun da prom\u00f6ie le progr\u00e8s sozial y de mius condiziuns de vita te na majera libert\u00e9,\ndeache i Sta\u0107 m\u00ebmbri s\u2019\u00e0 tut dant da mir\u00e9, en colaboraziun cun les Naziuns Unides, al respet y al\u2019osservanza universala di d\u00ebr\u0107 dla porsona\ny dles libert\u00eas fondamentales;\ndeache na comprenjiun coletiva de chisc d\u00ebr\u0107 y de ch\u00ebstes libert\u00eas \u00e9 de grandiscima importanza por realis\u00e9 depl\u00ebgn ch\u00ebstes oblianzes,\nprotlam\u00ebia la Reuniun Generala\nch\u00ebsta detlaraziun universala di d\u00ebr\u0107 dles porsones sci\u00f6che ideal coletif da arjunje da d\u00fc\u0107 i popui y d\u00f6tes les Naziuns, a na moda che\nvigni porsona y vigni organn dla soziet\u00e9 se sforzes, tignin tres am\u00ebnt ch\u00ebsta Detlaraziun, da sostign\u00ec cun l\u2019insegnam\u00ebnt y l\u2019educaziun, le\nrespet de chisc d\u00ebr\u0107 y de ch\u00ebstes libert\u00eas, y da garant\u00ec tres mos\u00f6res nazionales y internazionales progressives, le reconescim\u00ebnt universal\ny efetif y le respet danter i popui di Sta\u0107 m\u00ebmbri y chi di teritori sotmet\u00fcs a s\u00fca iurisdiziun.\nArticul 1\nD\u00f6tes les porsones nasc l\u00ebdies y cun la medema dignit\u00e9 y i medemi d\u00ebr\u0107. Ares \u00e0 na rajun y na cosci\u00ebnza y m\u00ebss s\u2019incunt\u00e8 \u00f6na cun l\u2019atra te n\nspirit de fraternit\u00e9.\nArticul 2\nA vigni porsona ti sp\u00e9tel d\u00fc\u0107 i d\u00ebr\u0107 y d\u00f6tes les libert\u00eas protlam\u00e0 te ch\u00ebsta detlaraziun, z\u00ebnza deg\u00f6na desfar\u00ebnzia porvia dla raza, dl cor\u00f9\ndla pel, dl ses, dl lingaz, dla religiun, dl\u2019opiniun politica o de n\u2019atra sort, dla provegn\u00ebnza nazionala o soziala, dla rich\u00ebza, dla\nnasci\u00fcda o de d\u2019atres condiziuns.\nAla medema manira ne pol gn\u00ec fat deg\u00f6na desfar\u00ebnzia por la posiziun politica, iuridica o internazionala dl pa\u00eesc o dl teritore de ch\u00ebl che\nla porsona fej pert, anfat sce ch\u00ebsc \u00e9 independ\u00ebnt, sot a n\u2019aministraziun de cr\u00ebta, nia autonom o sotmet\u00fc a val\u2019 sort de limitaziun de\nsovranit\u00e9.\nArticul 3\nVigni porsona \u00e0 le d\u00ebrt de vita, de libert\u00e9 y de segurt\u00e9 dla porsona.\nArticul 4\nDeg\u00f6na porsona ne po gn\u00ec tignida te stlavit\u00e9 o sorvid\u00f9; la stlavit\u00e9 y le comerz de stl\u00e2fs te bel anfat \u0107i forma \u00e9 proibis.\nArticul 5\nDeg\u00f6na porsona ne po gn\u00ec sotmet\u00fcda a tort\u00f6ra, tratam\u00ebn\u0107 cr\u00f6di, inumans o umilian\u0107 o puniziuns.\nArticul 6\nVigni porsona \u00e0 le d\u00ebrt che al ti v\u00ebgnes reconesci\u00fc indlunch s\u00fca personalit\u00e9 iuridica.\nArticul 7\nD\u00f6tes les porsones \u00e9 anfat dan la lege y \u00e0 le d\u00ebrt, z\u00ebnza deg\u00f6na desfar\u00ebnzia, da gn\u00ec defen\u00fcdes dala lege ala medema manira. D\u00f6tes les\nporsones \u00e0 le d\u00ebrt da gn\u00ec defen\u00fcdes ala medema moda cuntra de vigni sort de descriminaziuns, che va cuntra ch\u00ebsta detlaraziun y cuntra\nvigni impiziam\u00ebnt a na te\u2019 descriminaziun.\nArticul 8\nVigni porsona \u00e0 le d\u00ebrt de na poscibilit\u00e9 reala de recurs pro i tribunai statai compet\u00ebn\u0107 cuntra aziuns che viol\u00ebia i d\u00ebr\u0107 fondamentai che\nti v\u00ebgn reconesci\u00fcs a vigni porsona dala Costituziun o dala lege.\nArticul 9\nDeg\u00f6na porsona ne po gn\u00ec arestada, sarada ia o esiliada arbitrariam\u00ebnter.\nArticul 10\nVigni porsona \u00e0 le d\u00ebrt, te na posiziun de avalianza pl\u00ebna, a n\u2019audi\u00ebnza publica y valia dan n tribunal independ\u00ebnt y imparzial, cun na\ndeterminaziun de s\u00fc d\u00ebr\u0107 y de s\u00fc dov\u00ebis, sci\u00f6che de vigni ac\u00fcsa penala te s\u00fc confrun\u0107.\nArticul 11\nVigni porsona che v\u00ebgn incolpada de n reat \u00e0 le d\u00ebrt da gn\u00ec reconesci\u00fcda sci\u00f6che inoz\u00ebnta, \u0107ina che s\u00fca colpa ne \u00e9 nia gn\u00fcda cumprovada\nalad\u00f4 dla lege te n proz\u00e8s publich, olache ara \u00e0 alb\u00fc d\u00f6tes les garanzies che va deboj\u00ebgn por s\u00fca defen\u00fcda.\nDeg\u00f6na porsona ne po gn\u00ec condanada porvia de n\u2019aziun o na tralascianza che ne \u00ea nia punibla tl mom\u00ebnt dl\u2019esecuziun, alad\u00f4 dl ordinam\u00ebnt\niuridich nazional o internazional. Impl\u00fc ne pol nia gn\u00ec d\u00e8 na sanziun pl\u00fc alta co ch\u00ebra aplicabla tl mom\u00ebnt che le reat \u00e9 gn\u00fc eserzit\u00e9.\nArticul 12\nDeg\u00f6na porsona ne po gn\u00ec sotmet\u00fcda a interfer\u00ebnzes arbitrares te s\u00fca vita privata, s\u00fca familia, s\u00fca \u0107iasa y s\u00fca corespond\u00ebnza o gn\u00ec ofen\u00fcda\nte so onur y s\u00fca reputaziun. Vigni porsona \u00e0 le d\u00ebrt da gn\u00ec sconada dala lege cuntra ch\u00ebstes interfer\u00ebnzes o ofen\u00fcdes.\nArticul 13\nVigni porsona \u00e0 le d\u00ebrt da se m\u00f6ie lediam\u00ebnter te n stat y da se chir\u00ec fora s\u00fca resid\u00ebnza lediam\u00ebnter.\nVigni porsona \u00e0 le d\u00ebrt da s\u2019un j\u00ec da n pa\u00eesc, in\u0107e dal s\u00f2, y da gn\u00ec zoruch te so pa\u00eesc.\nArticul 14\nVigni porsona \u00e0 le d\u00ebrt da chir\u00ec y da ciaf\u00e8 te d\u2019atri pa\u00eesc asil cuntra les persecuziuns.",
            "Image": "d2faec333a24ac7825a140d29a242ca3"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Ch\u00ebsc d\u00ebrt ne podar\u00e0 nia gn\u00ec ghir\u00e9 sce la porsona v\u00ebgn veram\u00ebnter chirida por rea\u0107 che n\u2019\u00e9 nia politics o por aziuns cuntra i fins y i\nprinzips dles Naziuns Unides.\nArticul 15\nVigni porsona \u00e0 le d\u00ebrt da av\u00ebi na zitadinanza.\nA deg\u00f6na porsona ne pol ti gn\u00ec tut arbitrariam\u00ebnter no s\u00fca zitadinanza, no le d\u00ebrt da barat\u00e8 zitadinanza.\nArticul 16\n\u00cbi y \u00ebres cun n\u2019et\u00e9 adatada \u00e0 le d\u00ebrt da se marid\u00e9 y m\u00ebte s\u00f6 familia, z\u00ebnza limitaziun de raza, zitadinanza o religiun. Ai \u00e0 i medemi d\u00ebr\u0107\npor \u0107i che reverda le matrimone, tratan le matrimone y canche al v\u00ebgn desli\u00e9.\nLes porsones po ma gn\u00ec dades ad\u00f6m cun le cons\u00ebns l\u00ebde y pl\u00ebgn di n\u00fcc.\nLa familia \u00e9 la basa naturala y fondamentala dla soziet\u00e9 y \u00e0 le d\u00ebrt da gn\u00ec defen\u00fcda dala soziet\u00e9 y dal Stat.\nArticul 17\nVigni porsona \u00e0 le d\u00ebrt da av\u00ebi na propriet\u00e9 personala o deboriada cun d\u2019atri.\nA deg\u00f6na porsona ne pol ti gn\u00ec tut arbitrariam\u00ebnter s\u00fca propriet\u00e9.\nArticul 18\nVigni porsona \u00e0 le d\u00ebrt de libert\u00e9 de pinsier, cosci\u00ebnza y religiun; ch\u00ebsc d\u00ebrt tol ite la libert\u00e9 da mud\u00e9 religiun o fede, y da mostr\u00e8,\ndassora o deboriada cun d\u2019atri, tl publich o tl privat, s\u00fca religiun o s\u00fca fede tl insegnam\u00ebnt, tla pratica, tl cult y tl\u2019osservanza di\nrituai.\nArticul 19\nVigni porsona \u00e0 le d\u00ebrt de libert\u00e9 de minunga y espresciun, cun lapr\u00f2 le d\u00ebrt da ne gn\u00ec nia scintin\u00e9 por s\u00fca minunga, y da chir\u00ec, ciaf\u00e8 y\nd\u00e8 inant informaziuns y idees tres vigni meso y z\u00ebnza tign\u00ec cunt de confins.\nArticul 20\nVigni porsona \u00e0 le d\u00ebrt da se incunt\u00e8 y se assozi\u00e9 en p\u00easc.\nDeg\u00f6na porsona ne po gn\u00ec sforzada da f\u00e0 pert de n\u2019assoziaziun.\nArticul 21\nVigni porsona \u00e0 le d\u00ebrt da t\u00f3 pert al govern de so pa\u00eesc, sides diretam\u00ebnter che tres rapresentan\u0107 chiris fora lediam\u00ebnter.\nVigni porsona \u00e0 le d\u00ebrt da ti rov\u00e9 pormez ales medemes condiziuns ai pos\u0107 de la\u00fbr publics te so pa\u00eesc.\nLa orent\u00e8 popolara \u00e9 la fondam\u00ebnta dl\u2019autorit\u00e9 publica; ch\u00ebsta orent\u00e8 m\u00ebss gn\u00ec a espresciun tres l\u00eetes regolares y d\u00ebrtes, universales y\nvalies, cun litaziun socr\u00ebta o n\u2019atra prozed\u00f6ra ecuival\u00ebnta a na votaziun l\u00ebdia.\nArticul 22\nSci\u00f6che m\u00ebmber dla soziet\u00e9 \u00e0 vigni porsona le d\u00ebrt de segur\u00ebza soziala, sci\u00f6che in\u0107e da realis\u00e9 tres mos\u00f6res nazionales y la colaboraziun\ninternazionala, tignin cunt dl\u2019organisaziun y dles ressurses de vigni stat, i d\u00ebr\u0107 economics, soziai y culturai che va deboj\u00ebgn por s\u00fca\ndignit\u00e9 y le svilup l\u00ebde de s\u00fca personalit\u00e9.\nArticul 23\nVigni porsona \u00e0 le d\u00ebrt da pod\u00ebi laur\u00e8, da se chir\u00ec fora lediam\u00ebnter s\u00fca profesciun, da av\u00ebi condiziuns de la\u00fbr i\u00fcstes y dalvers y da gn\u00ec\ndefen\u00fcda cuntra la dejocupaziun.\nVigni porsona \u00e0 le d\u00ebrt da ciaf\u00e8 le medemo paiam\u00ebnt por le medemo la\u00fbr z\u00ebnza descriminaziuns.\nVigni porsona che la\u00f4ra \u00e0 le d\u00ebrt da ciaf\u00e8 n paiam\u00ebnt adat\u00e8 y dalvers che ti garant\u00ebsces a d\u2019\u00ebra y a s\u00fca familia n\u2019esist\u00ebnza alad\u00f4 dla\ndignit\u00e9 umana, integrada sce al va deboj\u00ebgn, cun d\u2019atres mos\u00f6res de proteziun soziala.\nVigni porsona \u00e0 le d\u00ebrt da m\u00ebte s\u00f6 sindaca\u0107 y da j\u00ec lapr\u00f2 por def\u00ebne s\u00fc interesc.\nArticul 24\nVigni porsona \u00e0 le d\u00ebrt da pals\u00e8 y da av\u00ebi t\u00ebmp l\u00ebde y dantad\u00f6t na limitaziun adatada dles ores de la\u00fbr y feries periodiches paiades.\nArticul 25\nVigni porsona \u00e0 le d\u00ebrt da av\u00ebi n standard de vita che garant\u00ebsces s\u00fca sanit\u00e9 y so b\u00ebgnester y ch\u00ebl de s\u00fca familia, tignin cunt dantad\u00f6t\ndl\u2019alimentaziun, dl guant, dl\u2019abitaziun, dles cures mediches y di sorvisc soziai che va deboj\u00ebgn, sci\u00f6che in\u0107e la segur\u00ebza tl caje de\ndejocupaziun, maratia, invalidit\u00e9, vedovanza, vedl\u00ebza o sce ara perd a val\u2019atra moda i mesi de sost\u00ebgn, porvia de condiziuns che ne dep\u00ebnn\nnia da d\u2019\u00ebra.\nLes umes y i mituns \u00e0 le d\u00ebrt da ciaf\u00e8 cures speziales y sost\u00ebgn. D\u00fc\u0107 i mituns, nasci\u00fcs tl matrimone o defora da d\u2019\u00ebl, m\u00ebss ciaf\u00e8 la medema\nsconanza soziala.\nArticul 26\nVigni porsona \u00e0 le d\u00ebrt da ciaf\u00e8 n\u2019istruziun. L\u2019istruziun m\u00ebss ester altamo por \u0107i che reverda la scora elementara y la formaziun de basa\ndebann. L\u2019istruziun elementara m\u00ebss ester obligatoria. D\u00f6tes les porsones m\u00ebss pod\u00ebi ciaf\u00e8 n\u2019istruziun tecnica y profescionala y ti rov\u00e9\npormez ala medema manira al\u2019istruziun alta alad\u00f4 de s\u00fces capazit\u00eas.\nL\u2019istruziun m\u00ebss se orient\u00e8 al svilup pl\u00ebgn dla personalit\u00e9 umana y al renforzam\u00ebnt dl respet di d\u00ebr\u0107 dles porsones y dles libert\u00eas\nfondamentales. Ara m\u00ebss port\u00e8 pro ala comprenjiun, toleranza, amizizia danter d\u00f6tes les naziuns y i grups raziai y religiusc y sostign\u00ec\nl\u2019ativit\u00e9 dles Naziuns Unides por mantign\u00ec la p\u00easc.\nI geniturs \u00e0 le d\u00ebrt de priorit\u00e9 da chir\u00ec fora l\u2019istruziun de s\u00fc mituns.\nArticul 27\nVigni porsona \u00e0 le d\u00ebrt da t\u00f3 pert lediam\u00ebnter ala vita culturala dla comunit\u00e9, da se gode les erts y da t\u00f3 pert al progr\u00e8s scientifich y a\ns\u00fc benefizi.\nVigni porsona \u00e0 le d\u00ebrt che i interesc morai y materiai che v\u00ebgn da s\u00fca produziun scientifica, leterara y artistica v\u00ebgnes scon\u00e0.\nArticul 28\nVigni porsona \u00e0 le d\u00ebrt da av\u00ebi n ordinn sozial y internazional, olache i d\u00ebr\u0107 y les libert\u00eas nominades te ch\u00ebsta detlaraziun po gn\u00ec\nrealis\u00e0 depl\u00ebgn.\nArticul 29",
            "Image": "1a960ae40203d7677ac768fe95004312"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 6.336)}"
            ],
            "Text": "Vigni porsona \u00e0 dov\u00ebis devers la comunit\u00e9, deache ma dail\u00f2 vara da se daur\u00ec al svilup l\u00ebde y pl\u00ebgn de s\u00fca personalit\u00e9.\nDa eserzit\u00e9 s\u00fc d\u00ebr\u0107 y s\u00fces libert\u00eas m\u00ebss vigni porsona ma gn\u00ec sotmet\u00fcda a ch\u00ebs limitaziuns che v\u00ebgn fates fora dala lege por garant\u00ec le\nreconescim\u00ebnt y le respet di d\u00ebr\u0107 y dles libert\u00eas di atri y por adempl\u00ec i d\u00ebr\u0107 boj\u00ebgns dla morala, dl ordinn publich y dl b\u00ebgnester general\nde na soziet\u00e9 democratica.\nChisc d\u00ebr\u0107 y ch\u00ebstes libert\u00eas ne po a deg\u00f6na moda gn\u00ec eserzit\u00e0 cuntra i fins y prinzips dles Naziuns Unides.\nArticul 30\nDeg\u00f6na desposiziun de ch\u00ebsta detlaraziun ne po gn\u00ec interpretada a na moda da ti d\u00e8 insa\u0107i d\u00ebrt a n stat, n grup o na porsona da eserzit\u00e9\nn\u2019ativit\u00e9 o n\u2019aziun por t\u00f3 y j\u00ec i d\u00ebr\u0107 y les libert\u00eas nominades te ch\u00ebsta detlaraziun.",
            "Image": "c6014789335fce35fff1cfb5745fe232"
        }
    }
}
