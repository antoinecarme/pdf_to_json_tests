{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469214,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Detlaraziun Universala di Dërć dles Porsones\nRessoluziun 217 A (III) dla sentada generala di 10 de dezëmber dl 1948\nPream\nDeache le reconescimënt dla dignité de düć i mëmbri dla comunité dla jënt y di medemi\ndërć inalienabli, é la fondamënta dla liberté, dla iustizia y dla pêsc tl monn;\ndeache la manćianza de reconescimënt y le desprijamënt di dërć dles porsones à portè\npro a ać de barbaria, che ofënn la cosciënza dles porsones y deache al é gnü anunzié\nche n monn, olache les porsones à la liberté de parora y de religiun y la liberté da\ntëma y meseria é la majera aspiraziun dla porsona;\ndeache al va debojëgn da defëne i dërć dles porsones cun normes iuridiches a na moda\nche la porsona ne vëgnes nia sforzada da adorè la rebeliun sciöche ultimo meso cuntra\nla tirania y l’opresciun;\ndeache al va debojëgn da sostignì le svilup di raporć d’amizizia danter les Naziuns;\ndeache i popui dles Naziuns Unides à reconfermè tl Statut süa crëta ti dërć fondamentai\ndla porsona, tla dignité y tl valur dla porsona, tl’avalianza di dërć danter ël y ëra\ny à tut la dezijiun da promöie le progrès sozial y de mius condiziuns de vita te na\nmajera liberté,\ndeache i Stać mëmbri s’à tut dant da miré, en colaboraziun cun les Naziuns Unides, al\nrespet y al’osservanza universala di dërć dla porsona y dles libertês fondamentales;\ndeache na comprenjiun coletiva de chisc dërć y de chëstes libertês é de grandiscima\nimportanza por realisé deplëgn chëstes oblianzes,\nprotlamëia la Reuniun Generala\nchësta detlaraziun universala di dërć dles porsones sciöche ideal coletif da arjunje da\ndüć i popui y dötes les Naziuns, a na moda che vigni porsona y vigni organn dla sozieté\nse sforzes, tignin tres amënt chësta Detlaraziun, da sostignì cun l’insegnamënt y\nl’educaziun, le respet de chisc dërć y de chëstes libertês, y da garantì tres mosöres\nnazionales y internazionales progressives, le reconescimënt universal y efetif y le\nrespet danter i popui di Stać mëmbri y chi di teritori sotmetüs a süa iurisdiziun.\nArticul 1\nDötes les porsones nasc lëdies y cun la medema dignité y i medemi dërć. Ares à na rajun\ny na cosciënza y mëss s’incuntè öna cun l’atra te n spirit de fraternité.\nArticul 2\nA vigni porsona ti spétel düć i dërć y dötes les libertês protlamà te chësta\ndetlaraziun, zënza degöna desfarënzia porvia dla raza, dl corù dla pel, dl ses, dl\nlingaz, dla religiun, dl’opiniun politica o de n’atra sort, dla provegnënza nazionala\no soziala, dla richëza, dla nasciüda o de d’atres condiziuns.\nAla medema manira ne pol gnì fat degöna desfarënzia por la posiziun politica, iuridica\no internazionala dl paîsc o dl teritore de chël che la porsona fej pert, anfat sce\nchësc é independënt, sot a n’aministraziun de crëta, nia autonom o sotmetü a val’\nsort de limitaziun de sovranité.",
            "Image": "6c7292c78ffc59c24bd727794e503900"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Articul 3\nVigni porsona à le dërt de vita, de liberté y de segurté dla porsona.\nArticul 4\nDegöna porsona ne po gnì tignida te stlavité o sorvidù; la stlavité y le comerz de\nstlâfs te bel anfat ći forma é proibis.\nArticul 5\nDegöna porsona ne po gnì sotmetüda a tortöra, tratamënć crödi, inumans o umilianć o\npuniziuns.\nArticul 6\nVigni porsona à le dërt che al ti vëgnes reconesciü indlunch süa personalité iuridica.\nArticul 7\nDötes les porsones é anfat dan la lege y à le dërt, zënza degöna desfarënzia, da gnì\ndefenüdes dala lege ala medema manira. Dötes les porsones à le dërt da gnì defenüdes\nala medema moda cuntra de vigni sort de descriminaziuns, che va cuntra chësta\ndetlaraziun y cuntra vigni impiziamënt a na te’ descriminaziun.\nArticul 8\nVigni porsona à le dërt de na poscibilité reala de recurs pro i tribunai statai\ncompetënć cuntra aziuns che violëia i dërć fondamentai che ti vëgn reconesciüs a vigni\nporsona dala Costituziun o dala lege.\nArticul 9\nDegöna porsona ne po gnì arestada, sarada ia o esiliada arbitrariamënter.\nArticul 10\nVigni porsona à le dërt, te na posiziun de avalianza plëna, a n’audiënza publica y\nvalia dan n tribunal independënt y imparzial, cun na determinaziun de sü dërć y de sü\ndovëis, sciöche de vigni acüsa penala te sü confrunć.\nArticul 11\nVigni porsona che vëgn incolpada de n reat à le dërt da gnì reconesciüda sciöche\ninozënta, ćina che süa colpa ne é nia gnüda cumprovada aladô dla lege te n prozès\npublich, olache ara à albü dötes les garanzies che va debojëgn por süa defenüda.\nDegöna porsona ne po gnì condanada porvia de n’aziun o na tralascianza che ne ê nia\npunibla tl momënt dl’esecuziun, aladô dl ordinamënt iuridich nazional o internazional.\nImplü ne pol nia gnì dè na sanziun plü alta co chëra aplicabla tl momënt che le reat é\ngnü eserzité.\nArticul 12\nDegöna porsona ne po gnì sotmetüda a interferënzes arbitrares te süa vita privata, süa\nfamilia, süa ćiasa y süa corespondënza o gnì ofenüda te so onur y süa reputaziun. Vigni\nporsona à le dërt da gnì sconada dala lege cuntra chëstes interferënzes o ofenüdes.",
            "Image": "06f0d8bb219d19f637d39d760618739c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Articul 13\nVigni porsona à le dërt da se möie lediamënter te n stat y da se chirì fora süa\nresidënza lediamënter.\nVigni porsona à le dërt da s’un jì da n paîsc, inće dal sò, y da gnì zoruch te so\npaîsc.\nArticul 14\nVigni porsona à le dërt da chirì y da ciafè te d’atri paîsc asil cuntra les\npersecuziuns.\nChësc dërt ne podarà nia gnì ghiré sce la porsona vëgn veramënter chirida por reać che\nn’é nia politics o por aziuns cuntra i fins y i prinzips dles Naziuns Unides.\nArticul 15\nVigni porsona à le dërt da avëi na zitadinanza.\nA degöna porsona ne pol ti gnì tut arbitrariamënter no süa zitadinanza, no le dërt da\nbaratè zitadinanza.\nArticul 16\nËi y ëres cun n’eté adatada à le dërt da se maridé y mëte sö familia, zënza limitaziun\nde raza, zitadinanza o religiun. Ai à i medemi dërć por ći che reverda le matrimone,\ntratan le matrimone y canche al vëgn deslié.\nLes porsones po ma gnì dades adöm cun le consëns lëde y plëgn di nüc.\nLa familia é la basa naturala y fondamentala dla sozieté y à le dërt da gnì defenüda\ndala sozieté y dal Stat.\nArticul 17\nVigni porsona à le dërt da avëi na proprieté personala o deboriada cun d’atri.\nA degöna porsona ne pol ti gnì tut arbitrariamënter süa proprieté.\nArticul 18\nVigni porsona à le dërt de liberté de pinsier, cosciënza y religiun; chësc dërt tol ite\nla liberté da mudé religiun o fede, y da mostrè, dassora o deboriada cun d’atri, tl\npublich o tl privat, süa religiun o süa fede tl insegnamënt, tla pratica, tl cult y\ntl’osservanza di rituai.\nArticul 19\nVigni porsona à le dërt de liberté de minunga y espresciun, cun laprò le dërt da ne gnì\nnia scintiné por süa minunga, y da chirì, ciafè y dè inant informaziuns y idees tres\nvigni meso y zënza tignì cunt de confins.\nArticul 20\nVigni porsona à le dërt da se incuntè y se assozié en pêsc.",
            "Image": "97a8c4ffe156feb5afc0b87ca8fa4674"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Degöna porsona ne po gnì sforzada da fà pert de n’assoziaziun.\nArticul 21\nVigni porsona à le dërt da tó pert al govern de so paîsc, sides diretamënter che tres\nrapresentanć chiris fora lediamënter.\nVigni porsona à le dërt da ti rové pormez ales medemes condiziuns ai posć de laûr\npublics te so paîsc.\nLa orentè popolara é la fondamënta dl’autorité publica; chësta orentè mëss gnì a\nespresciun tres lîtes regolares y dërtes, universales y valies, cun litaziun socrëta o\nn’atra prozedöra ecuivalënta a na votaziun lëdia.\nArticul 22\nSciöche mëmber dla sozieté à vigni porsona le dërt de segurëza soziala, sciöche inće da\nrealisé tres mosöres nazionales y la colaboraziun internazionala, tignin cunt\ndl’organisaziun y dles ressurses de vigni stat, i dërć economics, soziai y culturai\nche va debojëgn por süa dignité y le svilup lëde de süa personalité.\nArticul 23\nVigni porsona à le dërt da podëi laurè, da se chirì fora lediamënter süa profesciun, da\navëi condiziuns de laûr iüstes y dalvers y da gnì defenüda cuntra la dejocupaziun.\nVigni porsona à le dërt da ciafè le medemo paiamënt por le medemo laûr zënza\ndescriminaziuns.\nVigni porsona che laôra à le dërt da ciafè n paiamënt adatè y dalvers che ti\ngarantësces a d’ëra y a süa familia n’esistënza aladô dla dignité umana, integrada\nsce al va debojëgn, cun d’atres mosöres de proteziun soziala.\nVigni porsona à le dërt da mëte sö sindacać y da jì laprò por defëne sü interesc.\nArticul 24\nVigni porsona à le dërt da palsè y da avëi tëmp lëde y dantadöt na limitaziun adatada\ndles ores de laûr y feries periodiches paiades.\nArticul 25\nVigni porsona à le dërt da avëi n standard de vita che garantësces süa sanité y so\nbëgnester y chël de süa familia, tignin cunt dantadöt dl’alimentaziun, dl guant,\ndl’abitaziun, dles cures mediches y di sorvisc soziai che va debojëgn, sciöche inće la\nsegurëza tl caje de dejocupaziun, maratia, invalidité, vedovanza, vedlëza o sce ara\nperd a val’atra moda i mesi de sostëgn, porvia de condiziuns che ne depënn nia da\nd’ëra.\nLes umes y i mituns à le dërt da ciafè cures speziales y sostëgn. Düć i mituns, nasciüs\ntl matrimone o defora da d’ël, mëss ciafè la medema sconanza soziala.\nArticul 26\nVigni porsona à le dërt da ciafè n’istruziun. L’istruziun mëss ester altamo por ći\nche reverda la scora elementara y la formaziun de basa debann. L’istruziun elementara\nmëss ester obligatoria. Dötes les porsones mëss podëi ciafè n’istruziun tecnica y",
            "Image": "7c74c4bb5fb620cc08684bf873bab079"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "profescionala y ti rové pormez ala medema manira al’istruziun alta aladô de sües\ncapazitês.\nL’istruziun mëss se orientè al svilup plëgn dla personalité umana y al renforzamënt dl\nrespet di dërć dles porsones y dles libertês fondamentales. Ara mëss portè pro ala\ncomprenjiun, toleranza, amizizia danter dötes les naziuns y i grups raziai y religiusc\ny sostignì l’ativité dles Naziuns Unides por mantignì la pêsc.\nI geniturs à le dërt de priorité da chirì fora l’istruziun de sü mituns.\nArticul 27\nVigni porsona à le dërt da tó pert lediamënter ala vita culturala dla comunité, da se\ngode les erts y da tó pert al progrès scientifich y a sü benefizi.\nVigni porsona à le dërt che i interesc morai y materiai che vëgn da süa produziun\nscientifica, leterara y artistica vëgnes sconà.\nArticul 28\nVigni porsona à le dërt da avëi n ordinn sozial y internazional, olache i dërć y les\nlibertês nominades te chësta detlaraziun po gnì realisà deplëgn.\nArticul 29\nVigni porsona à dovëis devers la comunité, deache ma dailò vara da se daurì al svilup\nlëde y plëgn de süa personalité.\nDa eserzité sü dërć y sües libertês mëss vigni porsona ma gnì sotmetüda a chës\nlimitaziuns che vëgn fates fora dala lege por garantì le reconescimënt y le respet di\ndërć y dles libertês di atri y por ademplì i dërć bojëgns dla morala, dl ordinn publich\ny dl bëgnester general de na sozieté democratica.\nChisc dërć y chëstes libertês ne po a degöna moda gnì eserzità cuntra i fins y prinzips\ndles Naziuns Unides.\nArticul 30\nDegöna desposiziun de chësta detlaraziun ne po gnì interpretada a na moda da ti dè\ninsaći dërt a n stat, n grup o na porsona da eserzité n’ativité o n’aziun por tó y jì\ni dërć y les libertês nominades te chësta detlaraziun.",
            "Image": "232f38114cc4ee4553bb968107e596b0"
        }
    }
}
