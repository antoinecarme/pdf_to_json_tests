{
    "MetaData": {
        "Author": null,
        "Creation_Date": 1581469121,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "fa3a7ced0ef77ec36b1febfbf7396bf5",
            "Index": 0,
            "Label": "1",
            "Size": [
                595.0,
                842.0
            ],
            "Text": "Detlaraziun Universala di Dërć dles Porsones\nRessoluziun 217 A (III) dla sentada generala di 10 de dezëmber dl 1948\nPream\nDeache le reconescimënt dla dignité de düć i mëmbri dla comunité dla\njënt y di medemi dërć inalienabli, é la fondamënta dla liberté, dla\niustizia y dla pêsc tl monn;\ndeache la manćianza de reconescimënt y le desprijamënt di dërć dles\nporsones à portè pro a ać de barbaria, che ofënn la cosciënza dles\nporsones y deache al é gnü anunzié che n monn, olache les porsones à la\nliberté de parora y de religiun y la liberté da tëma y meseria é la\nmajera aspiraziun dla porsona;\ndeache al va debojëgn da defëne i dërć dles porsones cun normes\niuridiches a na moda che la porsona ne vëgnes nia sforzada da adorè la\nrebeliun sciöche ultimo meso cuntra la tirania y l’opresciun;\ndeache al va debojëgn da sostignì le svilup di raporć d’amizizia danter\nles Naziuns;\ndeache i popui dles Naziuns Unides à reconfermè tl Statut süa crëta ti\ndërć fondamentai dla porsona, tla dignité y tl valur dla porsona,\ntl’avalianza di dërć danter ël y ëra y à tut la dezijiun da promöie le\nprogrès sozial y de mius condiziuns de vita te na majera liberté,\ndeache i Stać mëmbri s’à tut dant da miré, en colaboraziun cun les\nNaziuns Unides, al respet y al’osservanza universala di dërć dla porsona\ny dles libertês fondamentales;\ndeache na comprenjiun coletiva de chisc dërć y de chëstes libertês é de\ngrandiscima importanza por realisé deplëgn chëstes oblianzes,\nprotlamëia la Reuniun Generala\nchësta detlaraziun universala di dërć dles porsones sciöche ideal\ncoletif da arjunje da düć i popui y dötes les Naziuns, a na moda che\nvigni porsona y vigni organn dla sozieté se sforzes, tignin tres amënt\nchësta Detlaraziun, da sostignì cun l’insegnamënt y l’educaziun, le\nrespet de chisc dërć y de chëstes libertês, y da garantì tres mosöres\nnazionales y internazionales progressives, le reconescimënt universal y\nefetif y le respet danter i popui di Stać mëmbri y chi di teritori\nsotmetüs a süa iurisdiziun.\nArticul 1\nDötes les porsones nasc lëdies y cun la medema dignité y i medemi dërć.\nAres à na rajun y na cosciënza y mëss s’incuntè öna cun l’atra te n\nspirit de fraternité.\nArticul 2\nA vigni porsona ti spétel düć i dërć y dötes les libertês protlamà te"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "5d9ed9412c97b51afb97e5f1353670e7",
            "Index": 1,
            "Label": "2",
            "Size": [
                595.0,
                842.0
            ],
            "Text": "chësta detlaraziun, zënza degöna desfarënzia porvia dla raza, dl corù\ndla pel, dl ses, dl lingaz, dla religiun, dl’opiniun politica o de\nn’atra sort, dla provegnënza nazionala o soziala, dla richëza, dla\nnasciüda o de d’atres condiziuns.\nAla medema manira ne pol gnì fat degöna desfarënzia por la posiziun\npolitica, iuridica o internazionala dl paîsc o dl teritore de chël che\nla porsona fej pert, anfat sce chësc é independënt, sot a\nn’aministraziun de crëta, nia autonom o sotmetü a val’ sort de\nlimitaziun de sovranité.\nArticul 3\nVigni porsona à le dërt de vita, de liberté y de segurté dla porsona.\nArticul 4\nDegöna porsona ne po gnì tignida te stlavité o sorvidù; la stlavité y le\ncomerz de stlâfs te bel anfat ći forma é proibis.\nArticul 5\nDegöna porsona ne po gnì sotmetüda a tortöra, tratamënć crödi, inumans o\numilianć o puniziuns.\nArticul 6\nVigni porsona à le dërt che al ti vëgnes reconesciü indlunch süa\npersonalité iuridica.\nArticul 7\nDötes les porsones é anfat dan la lege y à le dërt, zënza degöna\ndesfarënzia, da gnì defenüdes dala lege ala medema manira. Dötes les\nporsones à le dërt da gnì defenüdes ala medema moda cuntra de vigni sort\nde descriminaziuns, che va cuntra chësta detlaraziun y cuntra vigni\nimpiziamënt a na te’ descriminaziun.\nArticul 8\nVigni porsona à le dërt de na poscibilité reala de recurs pro i tribunai\nstatai competënć cuntra aziuns che violëia i dërć fondamentai che ti\nvëgn reconesciüs a vigni porsona dala Costituziun o dala lege.\nArticul 9\nDegöna porsona ne po gnì arestada, sarada ia o esiliada\narbitrariamënter.\nArticul 10\nVigni porsona à le dërt, te na posiziun de avalianza plëna, a n’audiënza\npublica y valia dan n tribunal independënt y imparzial, cun na\ndeterminaziun de sü dërć y de sü dovëis, sciöche de vigni acüsa penala\nte sü confrunć.\nArticul 11"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "47f3ea9f362bf531f704af5c8ebbb96b",
            "Index": 2,
            "Label": "3",
            "Size": [
                595.0,
                842.0
            ],
            "Text": "Vigni porsona che vëgn incolpada de n reat à le dërt da gnì reconesciüda\nsciöche inozënta, ćina che süa colpa ne é nia gnüda cumprovada aladô dla\nlege te n prozès publich, olache ara à albü dötes les garanzies che va\ndebojëgn por süa defenüda.\nDegöna porsona ne po gnì condanada porvia de n’aziun o na tralascianza\nche ne ê nia punibla tl momënt dl’esecuziun, aladô dl ordinamënt\niuridich nazional o internazional. Implü ne pol nia gnì dè na sanziun\nplü alta co chëra aplicabla tl momënt che le reat é gnü eserzité.\nArticul 12\nDegöna porsona ne po gnì sotmetüda a interferënzes arbitrares te süa\nvita privata, süa familia, süa ćiasa y süa corespondënza o gnì ofenüda\nte so onur y süa reputaziun. Vigni porsona à le dërt da gnì sconada dala\nlege cuntra chëstes interferënzes o ofenüdes.\nArticul 13\nVigni porsona à le dërt da se möie lediamënter te n stat y da se chirì\nfora süa residënza lediamënter.\nVigni porsona à le dërt da s’un jì da n paîsc, inće dal sò, y da gnì\nzoruch te so paîsc.\nArticul 14\nVigni porsona à le dërt da chirì y da ciafè te d’atri paîsc asil cuntra\nles persecuziuns.\nChësc dërt ne podarà nia gnì ghiré sce la porsona vëgn veramënter\nchirida por reać che n’é nia politics o por aziuns cuntra i fins y i\nprinzips dles Naziuns Unides.\nArticul 15\nVigni porsona à le dërt da avëi na zitadinanza.\nA degöna porsona ne pol ti gnì tut arbitrariamënter no süa zitadinanza,\nno le dërt da baratè zitadinanza.\nArticul 16\nËi y ëres cun n’eté adatada à le dërt da se maridé y mëte sö familia,\nzënza limitaziun de raza, zitadinanza o religiun. Ai à i medemi dërć por\nći che reverda le matrimone, tratan le matrimone y canche al vëgn\ndeslié.\nLes porsones po ma gnì dades adöm cun le consëns lëde y plëgn di nüc.\nLa familia é la basa naturala y fondamentala dla sozieté y à le dërt da\ngnì defenüda dala sozieté y dal Stat.\nArticul 17\nVigni porsona à le dërt da avëi na proprieté personala o deboriada cun\nd’atri."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "4a14cd9f2fd0f3e7f35ee343839d5fa4",
            "Index": 3,
            "Label": "4",
            "Size": [
                595.0,
                842.0
            ],
            "Text": "A degöna porsona ne pol ti gnì tut arbitrariamënter süa proprieté.\nArticul 18\nVigni porsona à le dërt de liberté de pinsier, cosciënza y religiun;\nchësc dërt tol ite la liberté da mudé religiun o fede, y da mostrè,\ndassora o deboriada cun d’atri, tl publich o tl privat, süa religiun o\nsüa fede tl insegnamënt, tla pratica, tl cult y tl’osservanza di rituai.\nArticul 19\nVigni porsona à le dërt de liberté de minunga y espresciun, cun laprò le\ndërt da ne gnì nia scintiné por süa minunga, y da chirì, ciafè y dè\ninant informaziuns y idees tres vigni meso y zënza tignì cunt de\nconfins.\nArticul 20\nVigni porsona à le dërt da se incuntè y se assozié en pêsc.\nDegöna porsona ne po gnì sforzada da fà pert de n’assoziaziun.\nArticul 21\nVigni porsona à le dërt da tó pert al govern de so paîsc, sides\ndiretamënter che tres rapresentanć chiris fora lediamënter.\nVigni porsona à le dërt da ti rové pormez ales medemes condiziuns ai\nposć de laûr publics te so paîsc.\nLa orentè popolara é la fondamënta dl’autorité publica; chësta orentè\nmëss gnì a espresciun tres lîtes regolares y dërtes, universales y\nvalies, cun litaziun socrëta o n’atra prozedöra ecuivalënta a na\nvotaziun lëdia.\nArticul 22\nSciöche mëmber dla sozieté à vigni porsona le dërt de segurëza soziala,\nsciöche inće da realisé tres mosöres nazionales y la colaboraziun\ninternazionala, tignin cunt dl’organisaziun y dles ressurses de vigni\nstat, i dërć economics, soziai y culturai che va debojëgn por süa\ndignité y le svilup lëde de süa personalité.\nArticul 23\nVigni porsona à le dërt da podëi laurè, da se chirì fora lediamënter süa\nprofesciun, da avëi condiziuns de laûr iüstes y dalvers y da gnì\ndefenüda cuntra la dejocupaziun.\nVigni porsona à le dërt da ciafè le medemo paiamënt por le medemo laûr\nzënza descriminaziuns.\nVigni porsona che laôra à le dërt da ciafè n paiamënt adatè y dalvers\nche ti garantësces a d’ëra y a süa familia n’esistënza aladô dla dignité\numana, integrada sce al va debojëgn, cun d’atres mosöres de proteziun\nsoziala."
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "309a51c94d3a16ec13f0549790cd9086",
            "Index": 4,
            "Label": "5",
            "Size": [
                595.0,
                842.0
            ],
            "Text": "Vigni porsona à le dërt da mëte sö sindacać y da jì laprò por defëne sü\ninteresc.\nArticul 24\nVigni porsona à le dërt da palsè y da avëi tëmp lëde y dantadöt na\nlimitaziun adatada dles ores de laûr y feries periodiches paiades.\nArticul 25\nVigni porsona à le dërt da avëi n standard de vita che garantësces süa\nsanité y so bëgnester y chël de süa familia, tignin cunt dantadöt\ndl’alimentaziun, dl guant, dl’abitaziun, dles cures mediches y di\nsorvisc soziai che va debojëgn, sciöche inće la segurëza tl caje de\ndejocupaziun, maratia, invalidité, vedovanza, vedlëza o sce ara perd a\nval’atra moda i mesi de sostëgn, porvia de condiziuns che ne depënn nia\nda d’ëra.\nLes umes y i mituns à le dërt da ciafè cures speziales y sostëgn. Düć i\nmituns, nasciüs tl matrimone o defora da d’ël, mëss ciafè la medema\nsconanza soziala.\nArticul 26\nVigni porsona à le dërt da ciafè n’istruziun. L’istruziun mëss ester\naltamo por ći che reverda la scora elementara y la formaziun de basa\ndebann. L’istruziun elementara mëss ester obligatoria. Dötes les\nporsones mëss podëi ciafè n’istruziun tecnica y profescionala y ti rové\npormez ala medema manira al’istruziun alta aladô de sües capazitês.\nL’istruziun mëss se orientè al svilup plëgn dla personalité umana y al\nrenforzamënt dl respet di dërć dles porsones y dles libertês\nfondamentales. Ara mëss portè pro ala comprenjiun, toleranza, amizizia\ndanter dötes les naziuns y i grups raziai y religiusc y sostignì\nl’ativité dles Naziuns Unides por mantignì la pêsc.\nI geniturs à le dërt de priorité da chirì fora l’istruziun de sü mituns.\nArticul 27\nVigni porsona à le dërt da tó pert lediamënter ala vita culturala dla\ncomunité, da se gode les erts y da tó pert al progrès scientifich y a sü\nbenefizi.\nVigni porsona à le dërt che i interesc morai y materiai che vëgn da süa\nproduziun scientifica, leterara y artistica vëgnes sconà.\nArticul 28\nVigni porsona à le dërt da avëi n ordinn sozial y internazional, olache\ni dërć y les libertês nominades te chësta detlaraziun po gnì realisà\ndeplëgn.\nArticul 29\nVigni porsona à dovëis devers la comunité, deache ma dailò vara da se"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "a7e26cfff8a591744fedde2111ae8738",
            "Index": 5,
            "Label": "6",
            "Size": [
                595.0,
                842.0
            ],
            "Text": "daurì al svilup lëde y plëgn de süa personalité.\nDa eserzité sü dërć y sües libertês mëss vigni porsona ma gnì sotmetüda\na chës limitaziuns che vëgn fates fora dala lege por garantì le\nreconescimënt y le respet di dërć y dles libertês di atri y por ademplì\ni dërć bojëgns dla morala, dl ordinn publich y dl bëgnester general de\nna sozieté democratica.\nChisc dërć y chëstes libertês ne po a degöna moda gnì eserzità cuntra i\nfins y prinzips dles Naziuns Unides.\nArticul 30\nDegöna desposiziun de chësta detlaraziun ne po gnì interpretada a na\nmoda da ti dè insaći dërt a n stat, n grup o na porsona da eserzité\nn’ativité o n’aziun por tó y jì i dërć y les libertês nominades te\nchësta detlaraziun."
        }
    }
}
