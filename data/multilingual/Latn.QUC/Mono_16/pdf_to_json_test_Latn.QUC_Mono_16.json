{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470121,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "UQ'ALAJISAXIK PA RONOJEL UWACHULEW RI YA'TALIK KAB'AN PA RI K'ASLEMAL\n[Preamble]\nRumal che ri uchokonsab'exik ri ya'talik kab'anik, ri uq'atoj tzij\nq'atb'altzij, xuqe ri ja'maril pa ronojel we uwachulew, ruk'am\nuq'ab'ib'al, kuq'alajisaj ronojel uwach ri ya'talik chi pa junamam\nkaqab'an pa ri qak'aslemal qonojel.\nRumal che ri man qas ta eta'matalik, etzelam uwach xuq man k'amo'wan ta\nwe kuq'alajisaj chqawach ronojel ri ya'talik kab'an pa we k'aslemal;\nxuqe' are wa' we no'jib'al b'anownaq k'ax chqech xuq oj tzaqownaq pa ri\nqak'aslemal, oj uxinom are chi na qonojel taj kaqechab'ej we utzil\nkariqitaj pa we uwachulew.\nRumal che ri sib'alaj rajawaxik chi ronojel wa' we ruk'a'm we kaya\nuch'ob'ik, kuk'a'xik, kachajix rumal jun q'atb'altzij, are chi na\nkojtzaq ta pa taq ri k'axk'olil.\nRumal che ri xuqe' nimalaj rajawaxik chi kak'oji' ch'ab'en ib' chkixo'l\nkonojel taq ri tinamit ri keriqitaj pa we uwachulew.\nRumal che ri e tinamit pa we uwachulew kik'amo'wan kiq'alajisam pa ri\nnim raqanib'al wuj, ronojel uwach ri ya'talik kab'anik, xuqe ri\nub'anatajik ucholajik uk'a'naq jun winaq. Chila' k'ut q'alajisam wi, chi\njunam ub'antajik junam reqele'n ri achi ruk' ri ixoq, xuqe' chila'\nq'alajisam wi, chi utz we kachomax pa junamam jas kab'anik xuqe' are chi\npa junamam kawa'lij qawach, xuq kaqariq qa'utzwachil.\nRumal che ri e tinamit e tob'anelab' ruk' le e jumalaj nimalaj tinamit e\nnuk'maninaq pa we uwachulew, kib'im, kiq'alajisam chi kakichajij,\nkakilawachij, are chi ronojel we ya'talik kab'anik, utz we\nkak'amo'waxik, kaya uq'ij pa ronojel uwachulew, ma are k'u wa' katikowik\nchi man kakaetzelaj ta kib' ri winaq pa ri kik'aslemal.\nRumal che ri ronojel uwach we utzil y'atal chqech, nimalaj rajawaxik\nkaq'alajisaxik, xuq kab'an uchokonsab'exik jasa je ri kataqan wi.\nRumal k'u wa' ri uk'iyal winaq e chatal kumal taq ri kitinamit pa\njunaman, pa ri nimalaj riqoj ib' xb'antajik, xkitikirisaj,\nxkinawalijsaj, xkiq'alajisaj la ri jun nimalaj wuj ub'ina'am\n\"Uqalajisaxik pa ronojel uwachulew ri ya'talik kab'an pa ri k'aslemal\".\nChupam we wuj kariqitaj wi ronojel uwachi ri utzil, rumal k'u ne lo ri'\nkonojel ri nimaq taq tinamit, alaj taq tinamit xa ta apawije' keriqitaj\nwi, rajawaxik kakiya ri kitob'anik che uq'alajisaxik jachke ri ub'e'lal\nucholajil we taqanik ri', are chi konojel ri winaq we kimulajim kib'; we\nne' xaq chkijujunal kaketa'maj wa'; are k'u chi' utz kaq'alajisax we ne'\npa taq ri tijob'al, nimaq taq tijob'al, xa apawije' kab'an wi ri\nuk'utunsaxik, kaya uch'ob'ik ri nima'q ch'uti'n ruk'a'm we wuj xa jeri'\nwe utzwachil kaya'taj chqech chi nimalaj qonojel pa we uwachulew, ma ta\nk'o jun ri ma ta chreta'maj we ucholajil we xtikirsaxik; are k'u taq\nub'elal, ucholajil:\nNab'e taqanik (1)",
            "Image": "db213eec81c7b9e3c75118a94dccd1e2"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Konojel ri winaq are taq ke'alaxik pa junaman ya'tal chkech kakechab'ej\nronojel ri utzil; utz kakib'ano, kakichomaj, kakib'ij jasa je' ri k'o pa\nkanima, rumal che ri junam kib'antajik. Rajawaxik xuqe' kakimulij kib'\nche utzukuxuk ri loq'ob'al pa we uwachulew.\nUkab' taqanik (2)\nRonojel winaq ya'tal chech kuk'amo'waj, karechab'ej kuchokonsab'ej\nronojel we q'alajisam pa we taqanik; pine ta ne jas kaka'yik,\nkachomanik, kano'jinik, xa ta apawije' utinamit, we q'inom, we meb'a',\nqonojel xaq junam ri qab'antajik pa we uwachulew.\nXa ta apawike' utinamit ri achi, ri ixoq, xaq junam kiwach jacha kub'ij\nwe taqanik, ja ne rumal ri'utz we kakitoq'ala kib' ruk' ri kinimal,\nkik'amal b'e che utzukuxik che uchokonsab'exik ri ya'tal pa qawi'.\nRox taqanik (3)\nRonojel winaq are taq kalax pa we uwachulew, ya'tal chech kuriq\nutzwachil pa ronojel uk'aslemal, ya'tal chech kub'ano jachke taq ri utz\nkab'anik; xuquje' ya'tal chech kachajixik, ka'ilix pa ri uk'aslemal\nrumal taq ri q'atb'altzij.\nUkaj takaniq (4)\nMaj jun winaq ya'tal ta chech kab'an k'ax chech, xuq kupatanij ta ne jun\nchik winaq we man kaya ta tojb'al rech.\nRo' taqanik (5)\nMaj jun winaq ya'tal ta chech koksax chwa ri nimaq taq ch'ay, che ri man\nrech ta winaq, jacha ne' we karapaxik.\nUwaq taqanik (6)\nRonojel winaq xa ta ne apawije' kariqitaj wi, ya'tal chech chi kaya'ik\nxuq keta'max ri unimal uq'ij ya'om chech rumal ri q'atb'altzij.\nUwuq taqanik (7)\nRonojel kiwach ri e winaq xaq e junam chwa ri q'atb'altzij, man k'o ta\njun are kaya nim uq'ij; xa jeri' junam ri chajinik, tob'anik, kaya pa\nkiwi' rumal ri q'atb'altzij; xuq man utz taj we xa ta jun ketzelax\nuwach.\nUwajxaq taqanik (8)\nRonojel chi winaq ya'tal chech kuto' rib' we kab'an k'ax chech kumal\nnik'aj chik, are k'u uchak ri q'atb'altzij katob'anik are taq kab'an\ntzujunem chwach jacha tz'ib'atal pa ri wuj re taqanik rech ri amaq'\nsiwan tinamit.\nUb'elej taqanik (9)\nMaj jun winaq ya'tal ta chech xaq k'ate' kachapatajik, xuq kokisax pa\nche' we maj umak ub'anom; xuqe kelesaxik, xuq koqatax b'i chupam pa ri\nutinamit.",
            "Image": "692458fb497a2e6e6fed98693e132a46"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ulajuj taqanik (10)\nRonojel winaq ya'tal chech katatab'exik jasa je' ri karaj kuya\nuch'ob'ik; xuqe katob'an ri q'atb'altzij ruk' xa jeri' junam ri q'atoj\ntzij kaq'at pa kiwi'.\nUju'lajuj taqanik (11)\nRonojel winaq are taq ya'om puq'ab' q'atb'altzij, utz kuto' rib' we\nkuna'o chi man are taj ajmak, xuqe ri q'atb'altzij utz kuya ri utob'anik\nchech ri winaq we man kaq'alajin taj chi qas are ajmak.\nMaj jun winaq kaqasataj ta pa k'ax we man qas ruk' uchomanik xub'an ri\nmakaj, xuqe we man kab'an ta uq'alajsaxik chi qas are b'anal rech.\nUkab'lajuj taqanik (12)\nMaj jun winaq ya'tal ta chech kab'an jalum tzij, q'ab'am tzij pa ri\nuk'aslemal, pa ri rachoch; xuq kajelk'atix ta ne ri jastaq rech. Xuqe'\nman ya'tal taj kakichik, kayoq'ik; are k'u we jewa' kuk'ulmaj rajawaxik\nkuya utob'anik ri q'atb'altzij chech.\nRoxlajuj taqanik (13)\nRonojel winaq ya'tal chech apawije' kab'e wi, xuqe' kutzukuj jawi kuya\nwi ri rachoch uk'olib'al pa rulewal ri utinamit.\nRonojel winaq ya'tal chech kel b'i pa ri rulewal utinamit, xa ta ne\napawije' petinaq wi, xuqe kopan chi pa ri utinamit are taq we\nkaq'i'tajik xuq we jeri' kape pa ri uchomanik.\nUkajlajuj taqanik (14)\nAre taq we jun winaq katerne'xik, katzukuxik are taq maj umak, ya'tal\nchech ke'uto'o rib', ke'uto'o ri uk'aslemal pa jun chik tinamit jawi na\nk'u ri kak'ulax wi.\nWa' we jun tob'anik kaya chech na kuq'at ta tzij pwi' we xa alaj ri umak\njacha tz'ib'atal pa ri jun wuj chik kib'anom, kiwokom ri nik'aj mulaj\ntaq tinamit.\nRo'lajuj taqanik (15)\nRonojel winaq ya'tal chech, kub'an ri uk'aslemal pa rulewal ri utinamit,\nxuq are kab'i'nax chech ab'i ri tinamit jawi ri alaxinaq wi.\nMaj jun winaq ya'tal ta chech kelesax b'ik xuq kamaj ri uk'olib'al\nutikirsam, xuqe' xaq ta me k'ate' kab'an chech chi kuk'ex ri utinamit,\nwe na k'o ta pa ri ub'e'lal ucholajil.\nUwaqlajuj taqanik (16)\nRi achijab', ri ixoqib' are taq ke'opan pa ri kijunab'il, ya'tal chkech\nkakichomaj kek'uli'k we are jeri' kape pa ri kichomanik; are k'u we e\njuk'ulaj winaq chik, ya'tal chkech pa junaman ke'ilik, pa junaman\nkechakunik xuq pa junamam kakilij, kakitzukuj ri kimeb'a'il. Le jachoj\nib' karaj ne' ya'talik we jeri' ke'ek'ulmatajoq.",
            "Image": "cb9ad507fff53e12298205a2168a988c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Are taq kakichomaj uloq ri k'ulanem, rajawaxik pa junaman xuq ruk'\nronojel kik'u'x kakik'am kib'.\nRi jun upa ja chi winaq are wa' e nuk'maninaq ari wokaj, chi'l ri\ntinamit; xa jeri' rajawaxik keto' kumal ri e nik'aj chik winaq e k'o pa\nri wokaj, chi'l ri tinamit.\nUwuqlajuj taqanik (17)\nRonojel chi winaq ya'tal chech kub'ano, kutzukuj ri umeb'a'il putukelam\nxuqe pa junamam.\nMaj jun ya'tal ta chech che ri kelesaxik xuq kamaj ta ri umeb'a'il\nutikirsam ruk' uchoq'ab'.\nUwajxaqlajuj taqanik (18)\nRonojel winaq ya'tal chech kub'an ronojel uwach jachke na k'u ri\nkumajab'ej chwach; utz kub'ij, kuq'alajisaj jachke ri k'o pa ri\nuchomanik, xuqe' kutzukuj, kucha'o jachke ri ukojonik kumajab'ej chwach.\nYa'tal xuq chech kuchokonsab'ej, kuk'utunsaj jachke ri' ri ukojb'al.\nKuq'alajisaj chkiwach nik'aj winaq chik we jeri' kape pa ri uchomanik xa\nta apawije' kariqitaj wi.\nUb'elejlajuj taqanik (19)\nRonojel winaq ya'tal chech kub'ij, kuq'alajisaj jasa je k'o pa ri\nuchomanik, ronojel jasa je ri kuto, karilo; xuq man ya'tal ta k'ut chi\nketzelax rumal ri uchomanik kuya'o; ya'tal xuq chech kusol uxe',\nkareta'maj jachke ri karaj jeri' kub'an chech, la je k'ut pine ta ne\nk'ate' ri are taq wa' kuya chi na ub'ixik, uq'alajisaxik xa ta apawije'\nkaraj kub'an wi.\nUjuk'al taqanik (20)\nRonojel winaq ya'tal chech kak'oji' kuk' ri winaq kakimulij kib' we\nkub'an junam ri kichomanik, we pa junamam kakib'ano xuq kakichomaj ri\njun to'b'al kech.\nMaj jun winaq ya'tal ta chech kataqchi'xik kuk'am uq'ab' kak'oji' pa jun\nriqoj ib' we man kumajab'ej ta chwach.\nNab'e ukak'al taqanik (21)\nRonojel winaq ya'tal chech kachapik,kak'aq rij che uq'axexik jun eqele'n\npa le q'atb'altzij pa ri utinamit we kakowin chech ka'ilitajik, xuq\nkutzukuj jachin ri kuk'aq rij chech wa' we eqele'n.\nRonojel winaq are taq kopan pa ri jachke eqele'n, ya'tal chech junam\nke'il ruk' le e nik'aj chik e q'atal tzij.\nAre ri urayib'al kik'u'x ri winaq kakiya'o, rumal ri' ke' opan ri winaq\npa taq ri q'atb'altzij ma kakicha ruk' ronojel kanima jachin ri kakaj\nke'ilowik, kechomanik.\nUkab' ukak'al taqanik (22)",
            "Image": "dbcc5785f09c459afa7de3e2fd4b6afc"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ronojel winaq jacha na k'ut chi jun che unuk'mayixik ri wokaj, tinamit,\npa ri k'olb'al k'o wi; ya'tal chech kachajixik kumal ri e chajinelab'\nrech q'atb'altzij, xuq ya'tal chech kawa'lij uwach ruk' ri utob'anik ri\nq'atb'altzij, chwi ri jachke rajawaxik pa ri uk'aslemal.\nRox ukak'al taqanik (23)\nRonojel winaq ya'tal chech kachakunik, xuq utz kucha' na ri uchak kraj\nkub'ano; xuqe' k'ut xaq junam ka'il chwach le maj uchak.\nRonojel winaq ya'tal chech junam le utojb'alil kaya'ik, chwach jun chik\nche ri xaq junam uwach kakichakuj.\nRonojel winaq ri kachakunik ya'tal chech che ri utojb'alil kaya'ik,\nkakowinik kukajmaj ri urajawaxik pa ri rachoch uk'olib'al; we k'u man\nkatoj ta ne ruk' pwaq utz kaya ujastaq ri kachoxon chech, che ri\nkajunamataj ruk' le utojb'alil.\nRonojel winaq ya'tal chech kak'oji' pa ri moloj ib' kab'anik, rumal\nuchomaxik, uchajixik jachke taq ri utzil rajawaxik pa ri kik'aslemal.\nUkaj ukak'al taqanik (24)\nRonojel winaq ya'tal ri uxlanem chech, ronojel uwach taq ri uxlanem\nya'tal che ri ajchak karaj ne' utojb'alil ri uchoq'ab' usachom rumal\nutzukuxik ri rajawaxik pa ri uk'aslemal.\nRo' ukak'al taqanik (25)\nRonojel winaq ya'tal chech kak'oji' junelik utzalaj k'aslemal ruk', xuqe\nchkech konojel ri e upa ro'ch; ya'talik kak'oji' utzwachil chkixo'l,\nchwi ri kutijo, karatz'yaqib'ej; kak'oji' pa ri rachoch, rajawaxik\nka'ilixik kakunax kumal taq le kunanelab', kato'ik we na tz'aqat ta che\nri uchomanik, kato'ik pwi ri yab'ilal, ri'job'ik, xuq we maj uchak. Xuq\nla je' we ne' kuriq jun nimalaj k'eyowal che ri maj chi nab'exkil.\nRi e yawab' taq ixoqib', ri e ak'alab' ya'tal chkech ke'ilixik,\nkekajmaxik kumal ri e kunanelab' rech q'atb'altzij. Ronojel ri ak'al\nch'ob'ol uk'olik pa we uwachulew ya'tal chech junam rilik ukajmaxik\nkab'an ruk' le man ch'ob'ol ta uk'olik pa we uwachulew.\nUwaq ukak'al taqanik (26)\nRonojel winaq ya'tal chech kaya ri k'utb'al eta'mab'al chwach; ri\neta'mab'al kuya ri q'atab'altzij man tojtal taj rumal k'u ri' sib'alaj\nrajawaxik chkech ri winaq. Xaq xew tojom ri jun eta'manik ri qas\nkuk'iysaj uwach ri k'aslemal. Konojel e sik'ital che uk'amanik taq ri\neta'manik, k'o nik'aj nimaq eta'manik pa taq ri nimaq taq tijob'al,\nxuqe' wa' ua'talik kak'amo'waxik.\nRi k'utb'al eta'mab'al keta'maxik kujaq ri ub'e'al are chi kariqitaj jun\nutzalaj k'aslemal xuqe unimarsaxik uwa'lijsaxik ri ya'talik kab'anik,\nronojelk'u wa' kayo'w ri loq'ob'al ib'chkixo'l ri winaq pa taq ronojel\ntinamit, xa ta ne apawije' petinaq wi jun, xa ta ne apachike ri'jalil,\nukojb'al, are k'u wa' kayo'w ri jamaril pa ronojel uwachulew.",
            "Image": "9284876e641875f72482a053e677e9e0"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Ya'tal chkech ri e tat nan, kakitzukuj, kakicha' jachke ri k'utb'al\neta'mab'al kakj kaya chkech ri e kalk'u'al.\nUwuq ukak'al taqanik (27)\nRonojel winaq ya'tal chech kub'ano, kuq'alajisaj ri uno'jib'al pa ri\nuwokaj jachke na k'u reta'mam uloq pa ri unich'al, xuqe' k'ut ya'tal\nchech katob'an che uwa'lijsaxik uwach ri uwokaj are chi kariqitaj ri\nutzwachil pa junamam.\nRonojel winaq ya'tal chech kachajixik xuq kaya uq'ij jachke na k'u taq\nri uno'jib'al utikirsam uloq, jacha ri uchak xuq ri umeb'a'il,\nreta'mab'al, ronojel wa' nim upatan che uwa'lijsaxik uwach pa ri uwokaj\nxuqe pa ri utinamit.\nUwajxaq ukak'al taqanik (28)\nRonojel winaq ya'tal chech kub'an utayik kuch'o'jij chi pa ri utinamit\nkab'an taq ri chomanik are chi ronojel we tz'ib'atal warl chb'an ta b'a\nuchakub'exik jasa je ri kataqan wi, ma ta b'a k'o jun keb' ri kak'exow\nri ub'e'lal, ucholajil.\nUb'elej ukak'al taqanik (29)\nRonojel winaq ya'tal chech kuya ri uchuq'ab', katob'anik kachakun che\nuwa'lijsaxik uwach ri uwokaj, utinamit ma chla' na k'ut ri ya'tal wi\nkuk'utunsaj, kusipaj ronojel uwach ri reta'mab'al are chi xa jeri'\nkatob'an che uyakik kiwach ri uwinaqil.\nRonojel k'u wa' we ya'talik kab'anik, ya'tal wa' kab'anik we xuq k'o pa\nri ub'e'lal, ucholajil, usuk'mal chwa ri q'atb'altzij, are chi man tzel\nta ka'ilitaj kumal e nik'aj chik winaq, tinamit ne'; ma we na qas ta are\nkab'an ri taqanik karaj ne k'o uch'ojil chwa ri wokaj, chwa ri\nq'atb'altzij; xa jeri' kayakataj uch'o'jixik.\nRonojel wa' we utzil ya'talik kab'anik xuq man kuya taj kak'ex ri\nub'elal, ucholajil, utzijob'elil jachke na k'u taq ri uchomab'al\ntzib'atalik.\nUlajuj ukak'al taqanik (30)\nMa ta b'a k'o jupaj kapaj tzij q'alajsam waral, che ri chuq'ab'aj ta\nrib' ri q'atb'altzij chrij, xuq jumulaj winaq ta ne', xuq jun winaq ta\nne' putukelam, che ub'anik jun jasach chkiwach nik'aj winaq chik, xa ne\nare kab'anik, kachakuxik jasa je ri q'alajsam ya'om uch'ob'ik pa we\nloq'olaj taqanik are chi qonojel kaqariq jun utzalaj k'aslemal pa\nronojel we uwachulew.",
            "Image": "0077d673d9d7116a08bf38248f478a9b"
        }
    }
}
