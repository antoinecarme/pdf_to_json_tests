{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469476,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "L-ISTQARRIJA UNIVERSALI DWAR IL-JEDDIJIET TAL-BNIEDEM\nKwalunkwe referenza għall-maskil, f’din l-Istqarrija qed tirreferi wkoll għall-femminil.\nDAĦLA\nBilli l-għarfien tad-dinjità proprja tal-membri kollha tal-familja umana u tad-drittijiet\ntagħhom ugwali li ma jistgħux jitteħdulhom hu s-sies tal-ħelsien, tal-ħaqq u tal-paċi\nfid-dinja,\nBilli t-tkasbir u ż-żebliħ tal-jeddijiet tal-bniedem ġabu magħhom għemejjel kiefra li\nweġġgħu l-kuxjenza tal-umanità, u l-miġja ta’ dinja fejn il-bnedmin ikunu ħielsa li\njitkellmu u jemmnu, meħlusa mill-biża’ u mill-miżerja, kienet proklamata bħala l-ogħla\nxewqa tal-bniedem,\nBilli hu essenzjali li l-jeddijiet tal-bniedem ikunu mħarsa bil-ħakma tal-liġi biex il-\nbniedem ma jkunx imġiegħel, fl-aħħar mill-aħħar, li jqum kontra t-tirannija u l-\nmoħqrija,\nBilli hu essenzjali li jkun imħeġġeġ l-iżvilupp ta’ relazzjonijiet ta’ ħbieb bejn il-ġnus,\nBilli fl-Istatut il-popli tal-Ġnus Magħquda xandru mill-ġdid il-fidi tagħhom fil-jeddijiet\nfondamentali tal-bniedem, fid-dinjità u s-siwi tal-persuna umana, fil-jeddijiet ugwali\ntar-rġiel u tan-nisa, u qatgħuha li jġibu ’l quddiem il-progress soċjali u joħolqu\nkondizzjonijiet aħjar tal-ħajja f’libertà akbar,\nBilli l-Istati Membri wiegħdu biex, flimken mal-Organizzazzjoni tal-Ġnus Magħquda,\njiżguraw ir-rispett universali u effettiv tal-jeddijiet tal-bniedem u tal-libertajiet\nfondamentali,\nBilli fehma komuni ta’ dawn il-jeddijiet u l-libertajiet hi tal-akbar importanza għat-\ntwettiq sħiħ ta’ din il-wegħda,\nGħaldaqstant, l-ASSEMBLEA ĠENERALI xxandar DIN L-ISTQARRIJA UNIVERALI\nDWAR IL-JEDDIJIET TAL-BNIEDEM bħala għan komuni biex jintlaħaq mill-popli u\nmill-ġnus kollha, ħalli kull bniedem u kull organu tas-soċjetà, billi jżommu dejjem\nquddiemhom din l-istqarrija, iħabirku biex bit-tagħlim u bl-edukazzjoni jġibu ’l\nquddiem ir-rispett għal dawn il-jeddijiet u l-libertajiet u biex jiżgurawlhom, b’miżuri\nprogressivi nazzjonali u internazzjonali, l-għarfien u l-ħarsien universali u effettiv,\nkemm fost il-popli tal-Istati Membri nfushom, kif ukoll fost dawk tal-artijiet taħt il-\nġuriżdizzjoni tagħhom.\nL-Artiklu 1.\nIl-bnedmin kollha jitwieldu ħielsa u ugwali fid-dinjità u d-drittijiet. Huma mogħnija\nbir-raġuni u bil-kuxjenza u għandhom iġibu ruħhom ma’ xulxin bi spirtu ta’ aħwa.\nL-Artiklu 2.\nKulħadd hu intitolat għal dawn il-jeddijiet u l-libertajiet imxandra f’din l-Istqarrija, bla\nebda għażla, bħal ta’ razza, lewn, sess, ilsien, reliġjon, opinjoni politika jew kull\nopinjoni oħra, oriġini nazzjonali jew soċjali, proprjetà, twelid jew kull qagħda oħra.\nMhux biss, iżda l-ebda għażla m’għandha ssir fuq bażi tal-qagħda politika, ġuridika\njew internazzjonali tal-pajjiż jew territorju li minnu tiġi l-persuna, kemm jekk tkun",
            "Image": "c0e30e6987bea545b0a947e330d32a8e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "indipendenti, kemm jekk tkun fdata lil xi pajjiż ieħor, kemm jekk ma jkollhiex gvern\ntagħha kif ukoll jekk ikollha xi limiti oħra fis-sovranità tagħha.\nL-Artiklu 3.\nKull bniedem għandu l-jedd għall-ħajja, għall-ħelsien u għas-sigurtà tal-persuna\ntiegħu.\nL-Artiklu 4.\nĦadd m’għandu jinżamm ilsir jew fi stat li jixbah lil dak ta’ lsir. L-iskjavitù u n-\nnegozju tal-ilsiera fl-għamliet kollha tagħhom m’għandhomx jitħallew isiru.\nL-Artiklu 5.\nĦadd m’għandu jingħata tortura jew kastig jew trattament aħrax, li ma jixraqx lill-\nbniedem jew li jbaxxih.\nL-Artiklu 6.\nKulħadd għandu l-jedd li jintgħaraf kullimkien bħala persuna quddiem il-liġi.\nL-Artiklu 7.\nKulħadd huwa ndaqs quddiem il-liġi u għandu l-jedd, bla ebda għażla, għal\nprotezzjoni ugwali mil-liġi. Kulħadd għandu l-jedd għal protezzjoni ndaqs kontra kull\ngħażla li tikser din l-Istqarrija u kontra kull provokazzjoni għal għażla bħal din.\nL-Artiklu 8.\nKulħadd għandu l-jedd quddiem it-tribunali nazzjonali kompetenti għal rimedji\neffettivi kontra l-ksur tal-jeddijiet fondamentali li lilu huma magħrufa mill-\nkostituzzjoni jew mil-liġi.\nL-Artiklu 9.\nĦadd m’għandu jitħalla jkun imħarrek, miżmum il-ħabs jew itturufnat għalxejn b’xejn.\nL-Artiklu 10.\nKulħadd għandu l-jedd b’ugwaljanza sħiħa li jkun mismugħ bil-ħaqq u fil-pubbliku\nminn tribunal indipendenti u imparzjali, li jiddeċiedi l-jeddijiet u d-dmirijiet tiegħu\njew xi akkuża kriminali kontrieh.\nL-Artiklu 11.\nKull min hu mixli bi ħtija li jistħoqqilha kastig għandu l-jedd li jkun meqjus bla ħtija\nsakemm il-ħtija tiegħu tkun pprovata skont il-liġi fi proċess pubbliku li fih ikollu l-\ngaranziji kollha meħtieġa biex jiddefendi ruħu.\nĦadd m’għandu jkun ikkundannat minħabba għemil jew tħollija ta’ għemil, li fiż-\nżmien meta twettqu ma kinux ħtijiet li jistħoqqilhom kastig skont il-liġi nazzjonali jew\ninternazzjonali. Lanqas m’għandu jingħata kastig ikbar minn dak li kien jingħata\nmeta twettqet il-ħtija.\nL-Artiklu 12.",
            "Image": "ff86ec0cfa10c723c2a753188a858e22"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Ħadd m’għandu jkollu għalxejn b’xejn indħil fil-ħajja privata tiegħu, fil-familja tiegħu,\nf’daru jew fl-ittri tiegħu, u lanqas m’għandu jbati minn attakki fuq l-unur u l-fama\ntiegħu. Kulħadd għandu l-jedd għall-protezzjoni mil-liġi kontra kull indħil jew attakki\nbħal dawn.\nL-Artiklu 13.\nKulħadd għandu l-jedd li jmur bil-libertà minn imkien għal ieħor u li jagħżel fejn\njoqgħod ’il ġewwa mill-fruntieri ta’ kull Stat.\nKulħadd għandu l-jedd li jħalli pajjiż, ukoll dak tiegħu, u li jerġa’ lura fih.\nL-Artiklu 14.\nKulħadd għandu l-jedd li jfittex u jgawdi f’pajjiżi oħra l-kenn mill-persekuzzjoni.\nDan il-jedd ma jistax jintuża fil-każ ta’ persekuzzjonijiet fondati tassew fuq ħtija\nkontra l-liġi komuni jew fuq għemejjel kontra l-għanijiet u l-prinċipji tal-Ġnus\nMagħquda.\nL-Artiklu 15.\nKulħadd għandu l-jedd għan-nazzjonalità.\nĦadd m’għandu jkun imċaħħad għalxejn b’xejn min-nazzjonalità tiegħu, lanqas mid-\ndritt li jbiddilha.\nL-Artiklu 16.\nL-irġiel u n-nisa li għandom l-età tagħhom taż-żwieġ, għandhom il-jedd jiżżewġu u\njwaqqfu familja mingħajr xkiel minħabba r-razza, in-nazzjonalità jew ir-reliġjon\ntagħhom. Huma għandhom jeddijiet indaqs għaż-żwieġ, matul iż-żwieġ u meta dan\njinħall.\nIż-żwieġ m’għandux isir mingħajr il-ftehim ħieles u sħiħ taż-żewġ għarajjes.\nIl-familja hi l-element naturali u fondamentali tas-soċjetà u għandha l-jedd għall-\nprotezzjoni mis-soċjetà u mill-Istat.\nL-Artiklu 17.\nKulħadd għandu l-jedd għall-proprjetà, kemm tiegħu waħdu kif ukoll bi sħab\nm’oħrajn.\nĦadd m’għandu għalxejn b’xejn ikun imċaħħad minn ġidu.\nL-Artiklu 18.\nKulħadd għandu l-jedd għal-libertà tal-ħsieb, tal-kuxjenza u tar-reliġjon; dan il-jedd\niħaddan il-libertà li wieħed ibiddel ir-reliġjon jew il-konvinzjoni tiegħu u li jkun ħieles,\nkemm waħdu jew m’oħrajn, fil-beraħ jew fil-privat, jistqarr ir-reliġjon jew il-\nkonvinzjoni tiegħu fit-tagħlim, fl-għemejjel, fil-qima u fil-ħarsien tiegħu.\nL-Artiklu 19.\nKulħadd għandu l-jedd għal-libertà li jżomm l-opinjoni tiegħu u li jfissirha; dan\niħaddan il-jedd li wieħed iżomm opinjonijiet mingħajr indħil u li jkun jista’ jfittex",
            "Image": "3eb2aa4ef5a543e3dcb43c6d47486c6b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "jirċievi u jgħaddi tagħrif u ideat bil-mezzi li jidhirlu, irrispettivament mill-fruntieri.\nL-Artiklu 20.\nKulħadd għandu l-jedd għal-libertà li jiltaqa’ u jissieħeb ma’ oħrajn fil-paċi.\nĦadd m’għandu jkun imġiegħel li jissieħeb f’xi għaqda.\nL-Artiklu 21.\nKulħadd għandu l-jedd li jieħu sehem fil-gvern ta’ pajjiżu, direttament jew permezz ta’\nrappreżentanti magħżula bil-libertà.\nKulħadd għandu l-jedd ugwali li jidħol għas-servizzi pubbliċi ta’ pajjiżu.\nIr-rieda tal-poplu għandha tkun is-sies tal-awtorità tal-gvern; din ir-rieda għandha\ntintwera f’elezzjonijiet ġenwini li għandhom isiru minn żmien għal żmien li fihom\njivvota kulħadd b’vot indaqs u sigriet jew inkella skont proċeduri bħalhom li jiżguraw\nil-libertà tal-vot.\nL-Artiklu 22.\nKulħadd, bħala membru tas-soċjetà, għandu l-jedd għas-sigurtà soċjali u għandu l-\njedd li jissodisfa, permezz tal-isforz nazzjonali u l-koperazzjoni internazzjonali u skont\nl-organizzazzjoni u r-riżorsi ta’ kull Stat, il-jeddijiet ekonomiċi, soċjali u kulturali li\nmingħajrhom ma jistax iżomm id-dinjità tiegħu u jiżviluppa bil-libertà l-personalità\ntiegħu.\nL-Artiklu 23.\nKulħadd għandu l-jedd għax-xoghol, għall-għażla ħielsa tal-impjieg, għal\nkondizzjonijiet ta’ xogħol ġusti u favorevoli u għall-protezzjoni mill-qgħad.\nKulħadd, bla ebda għażla, għandu l-jedd għal ħlas indaqs għal xoghol indaqs.\nKull min jaħdem għandu l-jedd għal ħlas ġust u favorevoli li jiżgura lilu u lill-familja\ntiegħu għajxien li jixraq lid-dinjità umana, u li jkun miżjud, jekk jeħtieġ, minn kull\nmezz ieħor ta’ protezzjoni soċjali.\nKulħadd għandu l-jedd jifforma trade unions u jissieħeb fihom għall-protezzjoni tal-\ninteressi tiegħu.\nL-Artiklu 24.\nKulħadd għandu l-jedd għall-mistrieħ u għall-btajjel, kif ukoll għal limitazzjoni ta’ ħin\nraġjonevoli ta’ xogħol u għal vaganzi perjodiċi mħallsin.\nL-Artiklu 25.\nKulħadd għandu l-jedd għal livell ta’ ħajja suffiċjenti biex jiżguralu saħħtu, għajxien\ntajjeb għalih u għall-familja tiegħu, speċjalment f’dak li hu ikel, ilbies, dar, kura\nmedika kif ukoll servizzi soċjali meħtieġa; għandu wkoll il-jedd għas-sigurtà f’każ ta’\nqgħad, mard, mankament, irmulija, xjuħija u fil-każi l-oħra meta minħabba ċirkostanzi\nli ma jkollux kontroll fuqhom jitlef il-mezzi tal-għajxien.\nL-ommijiet u t-tfal għandhom il-jedd għall-kura u għal għajnuna speċjali. It-tfal kollha,\nkemm jekk twieldu fiż-żwieġ u kemm barra minnu, għandhom igawdu l-istess",
            "Image": "b7d4c0b3c4a61b505aaaf84c07419fd3"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "protezzjoni speċjali.\nL-Artiklu 26.\nKulħadd għandu l-jedd għall-edukazzjoni. L-edukazzjoni għandha tkun b’xejn, għall-\ninqas fil-gradi elementari u fondamentali tagħha. L-edukazzjoni elementari għandha\ntkun obbligatorja. L-edukazzjoni teknika u professjonali għandu jkun jista’ jagħmel\nużu minnha kulħadd; l-edukazzjoni universitarja għandha tkun miftuħa b’mod ugwali\ngħal dawk kollha li jistħoqqilhom.\nL-edukazzjoni għandu jkollha bħala għan l-iżvilupp sħiħ tal-personalità umana u li\nssaħħaħ ir-rispett għall-jeddijiet u għal-libertajiet fondamentali tal-bniedem. Għandha\ntħeġġeġ il-ftehim, it-tolleranza u l-ħbiberija fost in-nazzjonijiet, ir-razez jew il-gruppi\nreliġjużi kolha u għandha tmexxi ’l quddiem il-ħidmiet tal-Ġnus Magħquda għaż-\nżamma tal-paċi.\nIl-ġenituri għandhom l-ewwel jedd li jagħżlu l-għamla ta’ edukazzjoni li tingħata ’l\nuliedhom.\nL-Artiklu 27.\nKulħadd għandu l-jedd li jieħu sehem bil-libertà fil-ħajja kulturali tal-komunità, li\njgawdi l-arti u li jaqsam fil-progress xjentifiku u fil-ġid li jġib miegħu dan il-jedd.\nKulħadd għandu l-jedd li jkollu l-protezzjoni għall-interessi morali u materjali tiegħu\nmeta jkun l-awtur ta’ produzzjoni xjentifika, letterarja jew artistika.\nL-Artiklu 28.\nKulħadd hu intitolat għal ordni soċjali u internazzjonali li fih il-jeddijiet u l-libertajiet\nimxandra f’din l-Istqarrija jkunu jistgħu jitwettqu tassew.\nL-Artiklu 29.\nKulħadd għandu dmirijiet lejn il-komunità li fiha biss jista’ jwettaq l-iżvilupp ħieles u\nsħiħ tal-personalità tiegħu.\nFit-tħaddim tal-jeddijiet u tal-libertajiet tiegħu, kull wieħed għandu jkollu biss dawk\nil-limitazzjonijiet li jiġu mil-liġi, li għandha biss bħala għan li tiżgura l-għarfien u r-\nrispett għall-jeddijiet u l-libertajiet tal-oħrajn u li tissodisfa dak li ġustament jitolbu l-\nmorali, l-ordni pubbliku u l-ġid komuni f’soċjetà demokratika.\nDawn il-jeddijiet u l-libertajiet ma jistgħu fl-ebda każ jitħaddmu kontra l-għanijiet u l-\nprinċipji tal-Ġnus Magħquda.\nL-Artiklu 30.\nXejn f’din l-Istqarrija ma jista’ jkun mifhum li jagħti lil xi Stat, għaqda jew persuna l-\njedd li tagħmel xi ħidma jew li twettaq xi għemil bil-għan li teqred xi jeddijiet jew\nlibertajiet li huma mxandra hawnhekk.",
            "Image": "bed0c6f8443e2dbbab02841feda49b16"
        }
    }
}
