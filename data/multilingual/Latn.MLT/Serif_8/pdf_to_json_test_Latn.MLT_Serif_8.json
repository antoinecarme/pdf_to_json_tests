{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469449,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 6.336)}"
            ],
            "Text": "L-ISTQARRIJA UNIVERSALI DWAR IL-JEDDIJIET TAL-BNIEDEM\nKwalunkwe referenza g\u0127all-maskil, f\u2019din l-Istqarrija qed tirreferi wkoll g\u0127all-femminil.\nDA\u0126LA\nBilli l-g\u0127arfien tad-dinjit\u00e0 proprja tal-membri kollha tal-familja umana u tad-drittijiet tag\u0127hom ugwali li ma jistg\u0127ux jitte\u0127dulhom hu s-sies tal-\u0127elsien, tal-\u0127aqq u tal-\npa\u010bi fid-dinja,\nBilli t-tkasbir u \u017c-\u017cebli\u0127 tal-jeddijiet tal-bniedem \u0121abu mag\u0127hom g\u0127emejjel kiefra li we\u0121\u0121g\u0127u l-kuxjenza tal-umanit\u00e0, u l-mi\u0121ja ta\u2019 dinja fejn il-bnedmin ikunu \u0127ielsa li\njitkellmu u jemmnu, me\u0127lusa mill-bi\u017ca\u2019 u mill-mi\u017cerja, kienet proklamata b\u0127ala l-og\u0127la xewqa tal-bniedem,\nBilli hu essenzjali li l-jeddijiet tal-bniedem ikunu m\u0127arsa bil-\u0127akma tal-li\u0121i biex il-bniedem ma jkunx im\u0121ieg\u0127el, fl-a\u0127\u0127ar mill-a\u0127\u0127ar, li jqum kontra t-tirannija u l-\nmo\u0127qrija,\nBilli hu essenzjali li jkun im\u0127e\u0121\u0121e\u0121 l-i\u017cvilupp ta\u2019 relazzjonijiet ta\u2019 \u0127bieb bejn il-\u0121nus,\nBilli fl-Istatut il-popli tal-\u0120nus Mag\u0127quda xandru mill-\u0121did il-fidi tag\u0127hom fil-jeddijiet fondamentali tal-bniedem, fid-dinjit\u00e0 u s-siwi tal-persuna umana, fil-jeddijiet\nugwali tar-r\u0121iel u tan-nisa, u qatg\u0127uha li j\u0121ibu \u2019l quddiem il-progress so\u010bjali u jo\u0127olqu kondizzjonijiet a\u0127jar tal-\u0127ajja f\u2019libert\u00e0 akbar,\nBilli l-Istati Membri wieg\u0127du biex, flimken mal-Organizzazzjoni tal-\u0120nus Mag\u0127quda, ji\u017cguraw ir-rispett universali u effettiv tal-jeddijiet tal-bniedem u tal-libertajiet\nfondamentali,\nBilli fehma komuni ta\u2019 dawn il-jeddijiet u l-libertajiet hi tal-akbar importanza g\u0127at-twettiq s\u0127i\u0127 ta\u2019 din il-weg\u0127da,\nG\u0127aldaqstant, l-ASSEMBLEA \u0120ENERALI xxandar DIN L-ISTQARRIJA UNIVERALI DWAR IL-JEDDIJIET TAL-BNIEDEM b\u0127ala g\u0127an komuni biex jintla\u0127aq mill-popli u\nmill-\u0121nus kollha, \u0127alli kull bniedem u kull organu tas-so\u010bjet\u00e0, billi j\u017commu dejjem quddiemhom din l-istqarrija, i\u0127abirku biex bit-tag\u0127lim u bl-edukazzjoni j\u0121ibu \u2019l\nquddiem ir-rispett g\u0127al dawn il-jeddijiet u l-libertajiet u biex ji\u017cgurawlhom, b\u2019mi\u017curi progressivi nazzjonali u internazzjonali, l-g\u0127arfien u l-\u0127arsien universali u\neffettiv, kemm fost il-popli tal-Istati Membri nfushom, kif ukoll fost dawk tal-artijiet ta\u0127t il-\u0121uri\u017cdizzjoni tag\u0127hom.\nL-Artiklu 1.\nIl-bnedmin kollha jitwieldu \u0127ielsa u ugwali fid-dinjit\u00e0 u d-drittijiet. Huma mog\u0127nija bir-ra\u0121uni u bil-kuxjenza u g\u0127andhom i\u0121ibu ru\u0127hom ma\u2019 xulxin bi spirtu ta\u2019 a\u0127wa.\nL-Artiklu 2.\nKul\u0127add hu intitolat g\u0127al dawn il-jeddijiet u l-libertajiet imxandra f\u2019din l-Istqarrija, bla ebda g\u0127a\u017cla, b\u0127al ta\u2019 razza, lewn, sess, ilsien, reli\u0121jon, opinjoni politika jew\nkull opinjoni o\u0127ra, ori\u0121ini nazzjonali jew so\u010bjali, proprjet\u00e0, twelid jew kull qag\u0127da o\u0127ra.\nMhux biss, i\u017cda l-ebda g\u0127a\u017cla m\u2019g\u0127andha ssir fuq ba\u017ci tal-qag\u0127da politika, \u0121uridika jew internazzjonali tal-pajji\u017c jew territorju li minnu ti\u0121i l-persuna, kemm jekk\ntkun indipendenti, kemm jekk tkun fdata lil xi pajji\u017c ie\u0127or, kemm jekk ma jkollhiex gvern tag\u0127ha kif ukoll jekk ikollha xi limiti o\u0127ra fis-sovranit\u00e0 tag\u0127ha.\nL-Artiklu 3.\nKull bniedem g\u0127andu l-jedd g\u0127all-\u0127ajja, g\u0127all-\u0127elsien u g\u0127as-sigurt\u00e0 tal-persuna tieg\u0127u.\nL-Artiklu 4.\n\u0126add m\u2019g\u0127andu jin\u017camm ilsir jew fi stat li jixbah lil dak ta\u2019 lsir. L-iskjavit\u00f9 u n-negozju tal-ilsiera fl-g\u0127amliet kollha tag\u0127hom m\u2019g\u0127andhomx jit\u0127allew isiru.\nL-Artiklu 5.\n\u0126add m\u2019g\u0127andu jing\u0127ata tortura jew kastig jew trattament a\u0127rax, li ma jixraqx lill-bniedem jew li jbaxxih.\nL-Artiklu 6.\nKul\u0127add g\u0127andu l-jedd li jintg\u0127araf kullimkien b\u0127ala persuna quddiem il-li\u0121i.\nL-Artiklu 7.\nKul\u0127add huwa ndaqs quddiem il-li\u0121i u g\u0127andu l-jedd, bla ebda g\u0127a\u017cla, g\u0127al protezzjoni ugwali mil-li\u0121i. Kul\u0127add g\u0127andu l-jedd g\u0127al protezzjoni ndaqs kontra kull\ng\u0127a\u017cla li tikser din l-Istqarrija u kontra kull provokazzjoni g\u0127al g\u0127a\u017cla b\u0127al din.\nL-Artiklu 8.\nKul\u0127add g\u0127andu l-jedd quddiem it-tribunali nazzjonali kompetenti g\u0127al rimedji effettivi kontra l-ksur tal-jeddijiet fondamentali li lilu huma mag\u0127rufa mill-\nkostituzzjoni jew mil-li\u0121i.\nL-Artiklu 9.\n\u0126add m\u2019g\u0127andu jit\u0127alla jkun im\u0127arrek, mi\u017cmum il-\u0127abs jew itturufnat g\u0127alxejn b\u2019xejn.\nL-Artiklu 10.\nKul\u0127add g\u0127andu l-jedd b\u2019ugwaljanza s\u0127i\u0127a li jkun mismug\u0127 bil-\u0127aqq u fil-pubbliku minn tribunal indipendenti u imparzjali, li jidde\u010biedi l-jeddijiet u d-dmirijiet tieg\u0127u\njew xi akku\u017ca kriminali kontrieh.\nL-Artiklu 11.\nKull min hu mixli bi \u0127tija li jist\u0127oqqilha kastig g\u0127andu l-jedd li jkun meqjus bla \u0127tija sakemm il-\u0127tija tieg\u0127u tkun pprovata skont il-li\u0121i fi pro\u010bess pubbliku li fih ikollu\nl-garanziji kollha me\u0127tie\u0121a biex jiddefendi ru\u0127u.\n\u0126add m\u2019g\u0127andu jkun ikkundannat min\u0127abba g\u0127emil jew t\u0127ollija ta\u2019 g\u0127emil, li fi\u017c-\u017cmien meta twettqu ma kinux \u0127tijiet li jist\u0127oqqilhom kastig skont il-li\u0121i nazzjonali\njew internazzjonali. Lanqas m\u2019g\u0127andu jing\u0127ata kastig ikbar minn dak li kien jing\u0127ata meta twettqet il-\u0127tija.\nL-Artiklu 12.\n\u0126add m\u2019g\u0127andu jkollu g\u0127alxejn b\u2019xejn ind\u0127il fil-\u0127ajja privata tieg\u0127u, fil-familja tieg\u0127u, f\u2019daru jew fl-ittri tieg\u0127u, u lanqas m\u2019g\u0127andu jbati minn attakki fuq l-unur u l-\nfama tieg\u0127u. Kul\u0127add g\u0127andu l-jedd g\u0127all-protezzjoni mil-li\u0121i kontra kull ind\u0127il jew attakki b\u0127al dawn.\nL-Artiklu 13.\nKul\u0127add g\u0127andu l-jedd li jmur bil-libert\u00e0 minn imkien g\u0127al ie\u0127or u li jag\u0127\u017cel fejn joqg\u0127od \u2019il \u0121ewwa mill-fruntieri ta\u2019 kull Stat.\nKul\u0127add g\u0127andu l-jedd li j\u0127alli pajji\u017c, ukoll dak tieg\u0127u, u li jer\u0121a\u2019 lura fih.\nL-Artiklu 14.\nKul\u0127add g\u0127andu l-jedd li jfittex u jgawdi f\u2019pajji\u017ci o\u0127ra l-kenn mill-persekuzzjoni.\nDan il-jedd ma jistax jintu\u017ca fil-ka\u017c ta\u2019 persekuzzjonijiet fondati tassew fuq \u0127tija kontra l-li\u0121i komuni jew fuq g\u0127emejjel kontra l-g\u0127anijiet u l-prin\u010bipji tal-\u0120nus\nMag\u0127quda.\nL-Artiklu 15.\nKul\u0127add g\u0127andu l-jedd g\u0127an-nazzjonalit\u00e0.",
            "Image": "fb0fff552808ef48fdc3a5479e756d46"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 6.336)}"
            ],
            "Text": "\u0126add m\u2019g\u0127andu jkun im\u010ba\u0127\u0127ad g\u0127alxejn b\u2019xejn min-nazzjonalit\u00e0 tieg\u0127u, lanqas mid-dritt li jbiddilha.\nL-Artiklu 16.\nL-ir\u0121iel u n-nisa li g\u0127andom l-et\u00e0 tag\u0127hom ta\u017c-\u017cwie\u0121, g\u0127andhom il-jedd ji\u017c\u017cew\u0121u u jwaqqfu familja ming\u0127ajr xkiel min\u0127abba r-razza, in-nazzjonalit\u00e0 jew ir-reli\u0121jon\ntag\u0127hom. Huma g\u0127andhom jeddijiet indaqs g\u0127a\u017c-\u017cwie\u0121, matul i\u017c-\u017cwie\u0121 u meta dan jin\u0127all.\nI\u017c-\u017cwie\u0121 m\u2019g\u0127andux isir ming\u0127ajr il-ftehim \u0127ieles u s\u0127i\u0127 ta\u017c-\u017cew\u0121 g\u0127arajjes.\nIl-familja hi l-element naturali u fondamentali tas-so\u010bjet\u00e0 u g\u0127andha l-jedd g\u0127all-protezzjoni mis-so\u010bjet\u00e0 u mill-Istat.\nL-Artiklu 17.\nKul\u0127add g\u0127andu l-jedd g\u0127all-proprjet\u00e0, kemm tieg\u0127u wa\u0127du kif ukoll bi s\u0127ab m\u2019o\u0127rajn.\n\u0126add m\u2019g\u0127andu g\u0127alxejn b\u2019xejn ikun im\u010ba\u0127\u0127ad minn \u0121idu.\nL-Artiklu 18.\nKul\u0127add g\u0127andu l-jedd g\u0127al-libert\u00e0 tal-\u0127sieb, tal-kuxjenza u tar-reli\u0121jon; dan il-jedd i\u0127addan il-libert\u00e0 li wie\u0127ed ibiddel ir-reli\u0121jon jew il-konvinzjoni tieg\u0127u u li jkun\n\u0127ieles, kemm wa\u0127du jew m\u2019o\u0127rajn, fil-bera\u0127 jew fil-privat, jistqarr ir-reli\u0121jon jew il-konvinzjoni tieg\u0127u fit-tag\u0127lim, fl-g\u0127emejjel, fil-qima u fil-\u0127arsien tieg\u0127u.\nL-Artiklu 19.\nKul\u0127add g\u0127andu l-jedd g\u0127al-libert\u00e0 li j\u017comm l-opinjoni tieg\u0127u u li jfissirha; dan i\u0127addan il-jedd li wie\u0127ed i\u017comm opinjonijiet ming\u0127ajr ind\u0127il u li jkun jista\u2019 jfittex\njir\u010bievi u jg\u0127addi tag\u0127rif u ideat bil-mezzi li jidhirlu, irrispettivament mill-fruntieri.\nL-Artiklu 20.\nKul\u0127add g\u0127andu l-jedd g\u0127al-libert\u00e0 li jiltaqa\u2019 u jissie\u0127eb ma\u2019 o\u0127rajn fil-pa\u010bi.\n\u0126add m\u2019g\u0127andu jkun im\u0121ieg\u0127el li jissie\u0127eb f\u2019xi g\u0127aqda.\nL-Artiklu 21.\nKul\u0127add g\u0127andu l-jedd li jie\u0127u sehem fil-gvern ta\u2019 pajji\u017cu, direttament jew permezz ta\u2019 rappre\u017centanti mag\u0127\u017cula bil-libert\u00e0.\nKul\u0127add g\u0127andu l-jedd ugwali li jid\u0127ol g\u0127as-servizzi pubbli\u010bi ta\u2019 pajji\u017cu.\nIr-rieda tal-poplu g\u0127andha tkun is-sies tal-awtorit\u00e0 tal-gvern; din ir-rieda g\u0127andha tintwera f\u2019elezzjonijiet \u0121enwini li g\u0127andhom isiru minn \u017cmien g\u0127al \u017cmien li fihom\njivvota kul\u0127add b\u2019vot indaqs u sigriet jew inkella skont pro\u010beduri b\u0127alhom li ji\u017cguraw il-libert\u00e0 tal-vot.\nL-Artiklu 22.\nKul\u0127add, b\u0127ala membru tas-so\u010bjet\u00e0, g\u0127andu l-jedd g\u0127as-sigurt\u00e0 so\u010bjali u g\u0127andu l-jedd li jissodisfa, permezz tal-isforz nazzjonali u l-koperazzjoni internazzjonali u\nskont l-organizzazzjoni u r-ri\u017corsi ta\u2019 kull Stat, il-jeddijiet ekonomi\u010bi, so\u010bjali u kulturali li ming\u0127ajrhom ma jistax i\u017comm id-dinjit\u00e0 tieg\u0127u u ji\u017cviluppa bil-libert\u00e0 l-\npersonalit\u00e0 tieg\u0127u.\nL-Artiklu 23.\nKul\u0127add g\u0127andu l-jedd g\u0127ax-xoghol, g\u0127all-g\u0127a\u017cla \u0127ielsa tal-impjieg, g\u0127al kondizzjonijiet ta\u2019 xog\u0127ol \u0121usti u favorevoli u g\u0127all-protezzjoni mill-qg\u0127ad.\nKul\u0127add, bla ebda g\u0127a\u017cla, g\u0127andu l-jedd g\u0127al \u0127las indaqs g\u0127al xoghol indaqs.\nKull min ja\u0127dem g\u0127andu l-jedd g\u0127al \u0127las \u0121ust u favorevoli li ji\u017cgura lilu u lill-familja tieg\u0127u g\u0127ajxien li jixraq lid-dinjit\u00e0 umana, u li jkun mi\u017cjud, jekk je\u0127tie\u0121, minn\nkull mezz ie\u0127or ta\u2019 protezzjoni so\u010bjali.\nKul\u0127add g\u0127andu l-jedd jifforma trade unions u jissie\u0127eb fihom g\u0127all-protezzjoni tal-interessi tieg\u0127u.\nL-Artiklu 24.\nKul\u0127add g\u0127andu l-jedd g\u0127all-mistrie\u0127 u g\u0127all-btajjel, kif ukoll g\u0127al limitazzjoni ta\u2019 \u0127in ra\u0121jonevoli ta\u2019 xog\u0127ol u g\u0127al vaganzi perjodi\u010bi m\u0127allsin.\nL-Artiklu 25.\nKul\u0127add g\u0127andu l-jedd g\u0127al livell ta\u2019 \u0127ajja suffi\u010bjenti biex ji\u017cguralu sa\u0127\u0127tu, g\u0127ajxien tajjeb g\u0127alih u g\u0127all-familja tieg\u0127u, spe\u010bjalment f\u2019dak li hu ikel, ilbies, dar, kura\nmedika kif ukoll servizzi so\u010bjali me\u0127tie\u0121a; g\u0127andu wkoll il-jedd g\u0127as-sigurt\u00e0 f\u2019ka\u017c ta\u2019 qg\u0127ad, mard, mankament, irmulija, xju\u0127ija u fil-ka\u017ci l-o\u0127ra meta min\u0127abba\n\u010birkostanzi li ma jkollux kontroll fuqhom jitlef il-mezzi tal-g\u0127ajxien.\nL-ommijiet u t-tfal g\u0127andhom il-jedd g\u0127all-kura u g\u0127al g\u0127ajnuna spe\u010bjali. It-tfal kollha, kemm jekk twieldu fi\u017c-\u017cwie\u0121 u kemm barra minnu, g\u0127andhom igawdu l-istess\nprotezzjoni spe\u010bjali.\nL-Artiklu 26.\nKul\u0127add g\u0127andu l-jedd g\u0127all-edukazzjoni. L-edukazzjoni g\u0127andha tkun b\u2019xejn, g\u0127all-inqas fil-gradi elementari u fondamentali tag\u0127ha. L-edukazzjoni elementari\ng\u0127andha tkun obbligatorja. L-edukazzjoni teknika u professjonali g\u0127andu jkun jista\u2019 jag\u0127mel u\u017cu minnha kul\u0127add; l-edukazzjoni universitarja g\u0127andha tkun miftu\u0127a\nb\u2019mod ugwali g\u0127al dawk kollha li jist\u0127oqqilhom.\nL-edukazzjoni g\u0127andu jkollha b\u0127ala g\u0127an l-i\u017cvilupp s\u0127i\u0127 tal-personalit\u00e0 umana u li ssa\u0127\u0127a\u0127 ir-rispett g\u0127all-jeddijiet u g\u0127al-libertajiet fondamentali tal-bniedem.\nG\u0127andha t\u0127e\u0121\u0121e\u0121 il-ftehim, it-tolleranza u l-\u0127biberija fost in-nazzjonijiet, ir-razez jew il-gruppi reli\u0121ju\u017ci kolha u g\u0127andha tmexxi \u2019l quddiem il-\u0127idmiet tal-\u0120nus\nMag\u0127quda g\u0127a\u017c-\u017camma tal-pa\u010bi.\nIl-\u0121enituri g\u0127andhom l-ewwel jedd li jag\u0127\u017clu l-g\u0127amla ta\u2019 edukazzjoni li ting\u0127ata \u2019l uliedhom.\nL-Artiklu 27.\nKul\u0127add g\u0127andu l-jedd li jie\u0127u sehem bil-libert\u00e0 fil-\u0127ajja kulturali tal-komunit\u00e0, li jgawdi l-arti u li jaqsam fil-progress xjentifiku u fil-\u0121id li j\u0121ib mieg\u0127u dan il-jedd.\nKul\u0127add g\u0127andu l-jedd li jkollu l-protezzjoni g\u0127all-interessi morali u materjali tieg\u0127u meta jkun l-awtur ta\u2019 produzzjoni xjentifika, letterarja jew artistika.\nL-Artiklu 28.\nKul\u0127add hu intitolat g\u0127al ordni so\u010bjali u internazzjonali li fih il-jeddijiet u l-libertajiet imxandra f\u2019din l-Istqarrija jkunu jistg\u0127u jitwettqu tassew.\nL-Artiklu 29.\nKul\u0127add g\u0127andu dmirijiet lejn il-komunit\u00e0 li fiha biss jista\u2019 jwettaq l-i\u017cvilupp \u0127ieles u s\u0127i\u0127 tal-personalit\u00e0 tieg\u0127u.\nFit-t\u0127addim tal-jeddijiet u tal-libertajiet tieg\u0127u, kull wie\u0127ed g\u0127andu jkollu biss dawk il-limitazzjonijiet li ji\u0121u mil-li\u0121i, li g\u0127andha biss b\u0127ala g\u0127an li ti\u017cgura l-g\u0127arfien\nu r-rispett g\u0127all-jeddijiet u l-libertajiet tal-o\u0127rajn u li tissodisfa dak li \u0121ustament jitolbu l-morali, l-ordni pubbliku u l-\u0121id komuni f\u2019so\u010bjet\u00e0 demokratika.\nDawn il-jeddijiet u l-libertajiet ma jistg\u0127u fl-ebda ka\u017c jit\u0127addmu kontra l-g\u0127anijiet u l-prin\u010bipji tal-\u0120nus Mag\u0127quda.\nL-Artiklu 30.\nXejn f\u2019din l-Istqarrija ma jista\u2019 jkun mifhum li jag\u0127ti lil xi Stat, g\u0127aqda jew persuna l-jedd li tag\u0127mel xi \u0127idma jew li twettaq xi g\u0127emil bil-g\u0127an li teqred xi jeddijiet\njew libertajiet li huma mxandra hawnhekk.",
            "Image": "f7eca9c5d31c0dc970e9ccb0ae5d60bb"
        }
    }
}
