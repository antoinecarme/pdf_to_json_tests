{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469427,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "L-ISTQARRIJA UNIVERSALI DWAR IL-JEDDIJIET TAL-BNIEDEM\nKwalunkwe referenza għall-maskil, f’din l-Istqarrija qed tirreferi wkoll\ngħall-femminil.\nDAĦLA\nBilli l-għarfien tad-dinjità proprja tal-membri kollha tal-familja umana\nu tad-drittijiet tagħhom ugwali li ma jistgħux jitteħdulhom hu s-sies\ntal-ħelsien, tal-ħaqq u tal-paċi fid-dinja,\nBilli t-tkasbir u ż-żebliħ tal-jeddijiet tal-bniedem ġabu magħhom\ngħemejjel kiefra li weġġgħu l-kuxjenza tal-umanità, u l-miġja ta’ dinja\nfejn il-bnedmin ikunu ħielsa li jitkellmu u jemmnu, meħlusa mill-biża’ u\nmill-miżerja, kienet proklamata bħala l-ogħla xewqa tal-bniedem,\nBilli hu essenzjali li l-jeddijiet tal-bniedem ikunu mħarsa bil-ħakma\ntal-liġi biex il-bniedem ma jkunx imġiegħel, fl-aħħar mill-aħħar, li\njqum kontra t-tirannija u l-moħqrija,\nBilli hu essenzjali li jkun imħeġġeġ l-iżvilupp ta’ relazzjonijiet ta’\nħbieb bejn il-ġnus,\nBilli fl-Istatut il-popli tal-Ġnus Magħquda xandru mill-ġdid il-fidi\ntagħhom fil-jeddijiet fondamentali tal-bniedem, fid-dinjità u s-siwi\ntal-persuna umana, fil-jeddijiet ugwali tar-rġiel u tan-nisa, u qatgħuha\nli jġibu ’l quddiem il-progress soċjali u joħolqu kondizzjonijiet aħjar\ntal-ħajja f’libertà akbar,\nBilli l-Istati Membri wiegħdu biex, flimken mal-Organizzazzjoni tal-Ġnus\nMagħquda, jiżguraw ir-rispett universali u effettiv tal-jeddijiet tal-\nbniedem u tal-libertajiet fondamentali,\nBilli fehma komuni ta’ dawn il-jeddijiet u l-libertajiet hi tal-akbar\nimportanza għat-twettiq sħiħ ta’ din il-wegħda,\nGħaldaqstant, l-ASSEMBLEA ĠENERALI xxandar DIN L-ISTQARRIJA UNIVERALI\nDWAR IL-JEDDIJIET TAL-BNIEDEM bħala għan komuni biex jintlaħaq mill-\npopli u mill-ġnus kollha, ħalli kull bniedem u kull organu tas-soċjetà,\nbilli jżommu dejjem quddiemhom din l-istqarrija, iħabirku biex bit-\ntagħlim u bl-edukazzjoni jġibu ’l quddiem ir-rispett għal dawn il-\njeddijiet u l-libertajiet u biex jiżgurawlhom, b’miżuri progressivi\nnazzjonali u internazzjonali, l-għarfien u l-ħarsien universali u\neffettiv, kemm fost il-popli tal-Istati Membri nfushom, kif ukoll fost\ndawk tal-artijiet taħt il-ġuriżdizzjoni tagħhom.\nL-Artiklu 1.\nIl-bnedmin kollha jitwieldu ħielsa u ugwali fid-dinjità u d-drittijiet.\nHuma mogħnija bir-raġuni u bil-kuxjenza u għandhom iġibu ruħhom ma’\nxulxin bi spirtu ta’ aħwa.\nL-Artiklu 2.\nKulħadd hu intitolat għal dawn il-jeddijiet u l-libertajiet imxandra",
            "Image": "2c5ad24aa8ec344d5eff3bf4fba422cb"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "f’din l-Istqarrija, bla ebda għażla, bħal ta’ razza, lewn, sess, ilsien,\nreliġjon, opinjoni politika jew kull opinjoni oħra, oriġini nazzjonali\njew soċjali, proprjetà, twelid jew kull qagħda oħra.\nMhux biss, iżda l-ebda għażla m’għandha ssir fuq bażi tal-qagħda\npolitika, ġuridika jew internazzjonali tal-pajjiż jew territorju li\nminnu tiġi l-persuna, kemm jekk tkun indipendenti, kemm jekk tkun fdata\nlil xi pajjiż ieħor, kemm jekk ma jkollhiex gvern tagħha kif ukoll jekk\nikollha xi limiti oħra fis-sovranità tagħha.\nL-Artiklu 3.\nKull bniedem għandu l-jedd għall-ħajja, għall-ħelsien u għas-sigurtà\ntal-persuna tiegħu.\nL-Artiklu 4.\nĦadd m’għandu jinżamm ilsir jew fi stat li jixbah lil dak ta’ lsir. L-\niskjavitù u n-negozju tal-ilsiera fl-għamliet kollha tagħhom m’għandhomx\njitħallew isiru.\nL-Artiklu 5.\nĦadd m’għandu jingħata tortura jew kastig jew trattament aħrax, li ma\njixraqx lill-bniedem jew li jbaxxih.\nL-Artiklu 6.\nKulħadd għandu l-jedd li jintgħaraf kullimkien bħala persuna quddiem il-\nliġi.\nL-Artiklu 7.\nKulħadd huwa ndaqs quddiem il-liġi u għandu l-jedd, bla ebda għażla,\ngħal protezzjoni ugwali mil-liġi. Kulħadd għandu l-jedd għal protezzjoni\nndaqs kontra kull għażla li tikser din l-Istqarrija u kontra kull\nprovokazzjoni għal għażla bħal din.\nL-Artiklu 8.\nKulħadd għandu l-jedd quddiem it-tribunali nazzjonali kompetenti għal\nrimedji effettivi kontra l-ksur tal-jeddijiet fondamentali li lilu huma\nmagħrufa mill-kostituzzjoni jew mil-liġi.\nL-Artiklu 9.\nĦadd m’għandu jitħalla jkun imħarrek, miżmum il-ħabs jew itturufnat\ngħalxejn b’xejn.\nL-Artiklu 10.\nKulħadd għandu l-jedd b’ugwaljanza sħiħa li jkun mismugħ bil-ħaqq u fil-\npubbliku minn tribunal indipendenti u imparzjali, li jiddeċiedi l-\njeddijiet u d-dmirijiet tiegħu jew xi akkuża kriminali kontrieh.\nL-Artiklu 11.",
            "Image": "e18ba1c6b7de5fafa1e5ee8d38684160"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kull min hu mixli bi ħtija li jistħoqqilha kastig għandu l-jedd li jkun\nmeqjus bla ħtija sakemm il-ħtija tiegħu tkun pprovata skont il-liġi fi\nproċess pubbliku li fih ikollu l-garanziji kollha meħtieġa biex\njiddefendi ruħu.\nĦadd m’għandu jkun ikkundannat minħabba għemil jew tħollija ta’ għemil,\nli fiż-żmien meta twettqu ma kinux ħtijiet li jistħoqqilhom kastig skont\nil-liġi nazzjonali jew internazzjonali. Lanqas m’għandu jingħata kastig\nikbar minn dak li kien jingħata meta twettqet il-ħtija.\nL-Artiklu 12.\nĦadd m’għandu jkollu għalxejn b’xejn indħil fil-ħajja privata tiegħu,\nfil-familja tiegħu, f’daru jew fl-ittri tiegħu, u lanqas m’għandu jbati\nminn attakki fuq l-unur u l-fama tiegħu. Kulħadd għandu l-jedd għall-\nprotezzjoni mil-liġi kontra kull indħil jew attakki bħal dawn.\nL-Artiklu 13.\nKulħadd għandu l-jedd li jmur bil-libertà minn imkien għal ieħor u li\njagħżel fejn joqgħod ’il ġewwa mill-fruntieri ta’ kull Stat.\nKulħadd għandu l-jedd li jħalli pajjiż, ukoll dak tiegħu, u li jerġa’\nlura fih.\nL-Artiklu 14.\nKulħadd għandu l-jedd li jfittex u jgawdi f’pajjiżi oħra l-kenn mill-\npersekuzzjoni.\nDan il-jedd ma jistax jintuża fil-każ ta’ persekuzzjonijiet fondati\ntassew fuq ħtija kontra l-liġi komuni jew fuq għemejjel kontra l-\ngħanijiet u l-prinċipji tal-Ġnus Magħquda.\nL-Artiklu 15.\nKulħadd għandu l-jedd għan-nazzjonalità.\nĦadd m’għandu jkun imċaħħad għalxejn b’xejn min-nazzjonalità tiegħu,\nlanqas mid-dritt li jbiddilha.\nL-Artiklu 16.\nL-irġiel u n-nisa li għandom l-età tagħhom taż-żwieġ, għandhom il-jedd\njiżżewġu u jwaqqfu familja mingħajr xkiel minħabba r-razza, in-\nnazzjonalità jew ir-reliġjon tagħhom. Huma għandhom jeddijiet indaqs\ngħaż-żwieġ, matul iż-żwieġ u meta dan jinħall.\nIż-żwieġ m’għandux isir mingħajr il-ftehim ħieles u sħiħ taż-żewġ\ngħarajjes.\nIl-familja hi l-element naturali u fondamentali tas-soċjetà u għandha l-\njedd għall-protezzjoni mis-soċjetà u mill-Istat.\nL-Artiklu 17.\nKulħadd għandu l-jedd għall-proprjetà, kemm tiegħu waħdu kif ukoll bi",
            "Image": "9417dadc010d1627dc40f58097e0415a"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "sħab m’oħrajn.\nĦadd m’għandu għalxejn b’xejn ikun imċaħħad minn ġidu.\nL-Artiklu 18.\nKulħadd għandu l-jedd għal-libertà tal-ħsieb, tal-kuxjenza u tar-\nreliġjon; dan il-jedd iħaddan il-libertà li wieħed ibiddel ir-reliġjon\njew il-konvinzjoni tiegħu u li jkun ħieles, kemm waħdu jew m’oħrajn,\nfil-beraħ jew fil-privat, jistqarr ir-reliġjon jew il-konvinzjoni tiegħu\nfit-tagħlim, fl-għemejjel, fil-qima u fil-ħarsien tiegħu.\nL-Artiklu 19.\nKulħadd għandu l-jedd għal-libertà li jżomm l-opinjoni tiegħu u li\njfissirha; dan iħaddan il-jedd li wieħed iżomm opinjonijiet mingħajr\nindħil u li jkun jista’ jfittex jirċievi u jgħaddi tagħrif u ideat bil-\nmezzi li jidhirlu, irrispettivament mill-fruntieri.\nL-Artiklu 20.\nKulħadd għandu l-jedd għal-libertà li jiltaqa’ u jissieħeb ma’ oħrajn\nfil-paċi.\nĦadd m’għandu jkun imġiegħel li jissieħeb f’xi għaqda.\nL-Artiklu 21.\nKulħadd għandu l-jedd li jieħu sehem fil-gvern ta’ pajjiżu, direttament\njew permezz ta’ rappreżentanti magħżula bil-libertà.\nKulħadd għandu l-jedd ugwali li jidħol għas-servizzi pubbliċi ta’\npajjiżu.\nIr-rieda tal-poplu għandha tkun is-sies tal-awtorità tal-gvern; din ir-\nrieda għandha tintwera f’elezzjonijiet ġenwini li għandhom isiru minn\nżmien għal żmien li fihom jivvota kulħadd b’vot indaqs u sigriet jew\ninkella skont proċeduri bħalhom li jiżguraw il-libertà tal-vot.\nL-Artiklu 22.\nKulħadd, bħala membru tas-soċjetà, għandu l-jedd għas-sigurtà soċjali u\ngħandu l-jedd li jissodisfa, permezz tal-isforz nazzjonali u l-\nkoperazzjoni internazzjonali u skont l-organizzazzjoni u r-riżorsi ta’\nkull Stat, il-jeddijiet ekonomiċi, soċjali u kulturali li mingħajrhom ma\njistax iżomm id-dinjità tiegħu u jiżviluppa bil-libertà l-personalità\ntiegħu.\nL-Artiklu 23.\nKulħadd għandu l-jedd għax-xoghol, għall-għażla ħielsa tal-impjieg, għal\nkondizzjonijiet ta’ xogħol ġusti u favorevoli u għall-protezzjoni mill-\nqgħad.\nKulħadd, bla ebda għażla, għandu l-jedd għal ħlas indaqs għal xoghol\nindaqs.",
            "Image": "9d4316fb04cdc41163f0304bc96640e4"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kull min jaħdem għandu l-jedd għal ħlas ġust u favorevoli li jiżgura\nlilu u lill-familja tiegħu għajxien li jixraq lid-dinjità umana, u li\njkun miżjud, jekk jeħtieġ, minn kull mezz ieħor ta’ protezzjoni soċjali.\nKulħadd għandu l-jedd jifforma trade unions u jissieħeb fihom għall-\nprotezzjoni tal-interessi tiegħu.\nL-Artiklu 24.\nKulħadd għandu l-jedd għall-mistrieħ u għall-btajjel, kif ukoll għal\nlimitazzjoni ta’ ħin raġjonevoli ta’ xogħol u għal vaganzi perjodiċi\nmħallsin.\nL-Artiklu 25.\nKulħadd għandu l-jedd għal livell ta’ ħajja suffiċjenti biex jiżguralu\nsaħħtu, għajxien tajjeb għalih u għall-familja tiegħu, speċjalment f’dak\nli hu ikel, ilbies, dar, kura medika kif ukoll servizzi soċjali\nmeħtieġa; għandu wkoll il-jedd għas-sigurtà f’każ ta’ qgħad, mard,\nmankament, irmulija, xjuħija u fil-każi l-oħra meta minħabba ċirkostanzi\nli ma jkollux kontroll fuqhom jitlef il-mezzi tal-għajxien.\nL-ommijiet u t-tfal għandhom il-jedd għall-kura u għal għajnuna\nspeċjali. It-tfal kollha, kemm jekk twieldu fiż-żwieġ u kemm barra\nminnu, għandhom igawdu l-istess protezzjoni speċjali.\nL-Artiklu 26.\nKulħadd għandu l-jedd għall-edukazzjoni. L-edukazzjoni għandha tkun\nb’xejn, għall-inqas fil-gradi elementari u fondamentali tagħha. L-\nedukazzjoni elementari għandha tkun obbligatorja. L-edukazzjoni teknika\nu professjonali għandu jkun jista’ jagħmel użu minnha kulħadd; l-\nedukazzjoni universitarja għandha tkun miftuħa b’mod ugwali għal dawk\nkollha li jistħoqqilhom.\nL-edukazzjoni għandu jkollha bħala għan l-iżvilupp sħiħ tal-personalità\numana u li ssaħħaħ ir-rispett għall-jeddijiet u għal-libertajiet\nfondamentali tal-bniedem. Għandha tħeġġeġ il-ftehim, it-tolleranza u l-\nħbiberija fost in-nazzjonijiet, ir-razez jew il-gruppi reliġjużi kolha u\ngħandha tmexxi ’l quddiem il-ħidmiet tal-Ġnus Magħquda għaż-żamma tal-\npaċi.\nIl-ġenituri għandhom l-ewwel jedd li jagħżlu l-għamla ta’ edukazzjoni li\ntingħata ’l uliedhom.\nL-Artiklu 27.\nKulħadd għandu l-jedd li jieħu sehem bil-libertà fil-ħajja kulturali\ntal-komunità, li jgawdi l-arti u li jaqsam fil-progress xjentifiku u\nfil-ġid li jġib miegħu dan il-jedd.\nKulħadd għandu l-jedd li jkollu l-protezzjoni għall-interessi morali u\nmaterjali tiegħu meta jkun l-awtur ta’ produzzjoni xjentifika,\nletterarja jew artistika.\nL-Artiklu 28.",
            "Image": "77ba284306c0b814391b7ebf9e2c0d59"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kulħadd hu intitolat għal ordni soċjali u internazzjonali li fih il-\njeddijiet u l-libertajiet imxandra f’din l-Istqarrija jkunu jistgħu\njitwettqu tassew.\nL-Artiklu 29.\nKulħadd għandu dmirijiet lejn il-komunità li fiha biss jista’ jwettaq l-\niżvilupp ħieles u sħiħ tal-personalità tiegħu.\nFit-tħaddim tal-jeddijiet u tal-libertajiet tiegħu, kull wieħed għandu\njkollu biss dawk il-limitazzjonijiet li jiġu mil-liġi, li għandha biss\nbħala għan li tiżgura l-għarfien u r-rispett għall-jeddijiet u l-\nlibertajiet tal-oħrajn u li tissodisfa dak li ġustament jitolbu l-\nmorali, l-ordni pubbliku u l-ġid komuni f’soċjetà demokratika.\nDawn il-jeddijiet u l-libertajiet ma jistgħu fl-ebda każ jitħaddmu\nkontra l-għanijiet u l-prinċipji tal-Ġnus Magħquda.\nL-Artiklu 30.\nXejn f’din l-Istqarrija ma jista’ jkun mifhum li jagħti lil xi Stat,\ngħaqda jew persuna l-jedd li tagħmel xi ħidma jew li twettaq xi għemil\nbil-għan li teqred xi jeddijiet jew libertajiet li huma mxandra\nhawnhekk.",
            "Image": "89df1bf93f26a562e0b13618fd53c2c2"
        }
    }
}
