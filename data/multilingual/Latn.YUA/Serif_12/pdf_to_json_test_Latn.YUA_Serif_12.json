{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471598,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "U DZA\u02bcABAL K\u02bcAJ\u00d3OLTBIL U NOJ A\u02bcALMAJ T\u02bcAANIL U NAJMAL W\u00cdINIKO\u02bcOB\n[Preamble]\nTumeen u kuxtal w\u00edinik x\u2010ma\u02bca palitzilil, u ch\u00edimpolta\u02bcal yetel u cha\u02bcabal u kuxtal y\u00f3ok\u02bcol kaab ich jedz \u00f3olal, ti\u02bc\nku taal tu ch\u00edimpolta\u02bcal u no\u02bcoja\u02bcanil kuxtal sijnal yetel w\u00edinik bey je\u02bcex xan sijnal u najmalmajil keet kuxtal,\nmixm\u00e1ak unaj u lu\u02bcsik ti\u02bc tul\u00e1akal u w\u00edinikil y\u00f3ok\u02bcol kaabe\u02bc,\nTumeen y\u00f3o\u02bclal ma\u02bc ojelta\u02bcan ku beetik u mixba\u02bcalkuunsa\u02bcal u najmalil u kuxtal w\u00edinik, dzo\u02bcok u beetik u y\u00fauchul\nseen k\u02bcaak\u02bcas ba\u02bcalo\u02bcob tu t\u00e1an u no\u02bcaja\u02bcanil u tuukul w\u00edinik; yetel tumeen dzo\u02bcok u ya\u02bcala\u02bcal u jach nojochil ba\u02bcax\nku dz\u00ediboltik w\u00edinike\u02bc, u kajtal y\u00f3ok\u02bcol kaab tu\u02bcux ka\u02bca kuxlak luk\u02bca\u02bcan u sajakil yetel x\u2010ma\u02bca \u00f3otzilil, ka\u02bca b\u00e9eyak u\nya\u02bcalik ba\u02bcax ku tukultik yetel u kili\u02bcichkuunsik je\u02bce m\u00e1akalm\u00e1ak Yumtzilil u k\u02bc\u00e1ate\u02bc,\nTumeen tun le najmal sijnal yetel w\u00edinik jach k\u02bca\u02bcabet u bo\u02bcoybesa\u02bcal tu y\u00e1anal jump\u02bc\u00e9el Noj A\u02bcalmaj T\u02bcaan, u ti\u02bcal\nma\u02bc u beeta\u02bcal u l\u00edik\u02bcil w\u00edinik ba\u02bcate\u02bcel tumeen u talamil kuxtal yetel u nuunsa\u02bcal,\nTumeen ku tukulta\u02bcal xan jach k\u02bca\u02bcabet u kaxanta\u02bcal bix uchak u bisikuba ma\u02bcalob tul\u00e1akal u kaajilo\u02bcob y\u00f3ok\u02bcol\nkaab,\nTumeen k\u2010k\u02bca\u02bcajsik tul\u00e1akal u kaajilo\u02bcob Naciones Unidas, dzo\u02bcok u dz\u00edibtiko\u02bcob u mokt\u02bcaanil u ch\u00edimpoltiko\u02bcob le\nNajmal sijnal yetel w\u00edinik, ichil u no\u02bcoja\u02bcanil yetel u beelal bey w\u00edinike\u02bc, beytun wa ko\u02bcolel wa xiib; yetel tumeen\ndzo\u02bcok ya\u02bcaliko\u02bcob yaan u ch\u00faukpajal y\u00f3olo\u02bcob u kaxanto\u02bcob u ma\u02bcalobtal u kuxtal w\u00edinik yetel u j\u00f3ok\u02bcso\u02bcob ichil\n\u00f3otzilil ka\u02bcalikil u ch\u00edimpoltiko\u02bcob u kuxtal,\nTumeen le kaajo\u02bcob t\u00e1aka\u02bcan dzo\u02bcok u beetiko\u02bcon u Mok T\u02bcaanil yetel Organizaci\u00f3n ti\u02bc Naciones Unidas, ti\u02bcal u\nc\u00edimpola\u02bcal bey je\u02bce unaj tul\u00e1akal y\u00f3ok\u02bcol kaab le Najmal Sijnal yetel w\u00ediniko\u02bc, bey je\u02bcex u kuxtal x\u2010ma\u02bca palitzilil,\nyetel\nTumeen u k\u02bcaj\u00f3olta\u02bcal le Najmal Sijnal yetel w\u00edinik yetel bix uchak u kuxtal x\u2010ma\u02bca palitzilil jach t\u00e1anil yaan ti\u02bcal\nka\u02bca b\u00e9eyak u dzo\u02bcokbesa\u02bcal le Mok T\u02bcaana\u02bc,\nLe NOJ MOLA\u02bcAYA\u02bc ku ya\u02bcalik\nLE U NOJ A\u02bcALMAJ T\u02bcAANIL le Najmal Sijnal yetel w\u00edinika\u02bc, jump\u02bc\u00e9el ba\u02bcal jach k\u02bca\u02bcabet u yila\u02bcal u dzo\u02bcokbesa\u02bcal\ntumeen tul\u00e1akal u kaajilo\u02bcob y\u00f3ok\u02bcol kaab, tu\u02bcux ka\u02bca t\u00e1aakpajak w\u00edinik yetle u mola\u02bcayilo\u02bcob, ti\u02bcal u ch\u02bca\u02bcak ti\u02bc\nleti\u02bc u noj tuukulil yetel u ka\u02bcansiko\u02bcob u ch\u00edimpolta\u02bcal u kuxtal w\u00edinik x\u2010ma\u02bca palitzilil yetel xan u beetiko\u02bcob\ntul\u00e1akal ba\u02bcax ka\u02bcab\u00e9et tu kaajalo\u02bcob yetel tul\u00e1akal y\u00f3ok\u02bcol kaab tu\u02bcux ka\u02bca ila\u02bcak u ch\u00edimpolta\u02bcal yetel u\ndzo\u02bcokbesa\u02bcal ichil le kaajo\u02bcob beetmajil u Mokt\u02bcaanilo\u02bc yetel xan ichil u m\u00e9ek\u02bctan kaajilo\u02bcob.\nArt\u00edculo 1\nTul\u00e1akal w\u00edinik ku s\u00edijil j\u00e1alk\u02bcab yetel keet u tsiikul yetel Najmal Sijnalil, beytun xan na\u02bcata\u02bcan sijnalil yetel\nno\u02bcoja\u02bcanil u tuukulo\u02bc, k\u02bca\u02bcabet u bisikuba bey l\u00e1aktzilil yetel tul\u00e1akal u baatzile\u02bc.\nArt\u00edculo 2\nTul\u00e1akal w\u00edinike\u02bc sijnal yetel le Najmalo\u02bcoba\u02bc beeyxan yetel u siibalil u kuxtal x\u2010ma\u02bca palitzilil bey je\u02bcex u\nch\u02bca\u02bcachi\u02bcita\u02bcal ti\u02bc le A\u02bcalmaj T\u02bcaana\u02bc, kex tumeen jela\u02bcan u ch\u02bci\u02bcibal, u boonlil u yoot\u02bcel, xiib wa ko\u02bcolel, wa jela\u02bcan\nu t\u02bcaan, u kili\u02bcichkuunaj, u tuukul wa u l\u00e1ak\u02bc je\u02bce ba\u02bcalake\u02bc, tu\u02bcux u taal, u kaajal wa m\u00e1ax yetel ku much\u02bcikub\u00e1a,\nbeyka\u02bcaj u ayik\u02bcalil, tu\u02bcux s\u00edijnal wa je\u02bce ba\u02bcalak u l\u00e1ak\u02bc ba\u02bcalile\u02bc.\nYetele\u02bc, ma\u02bcatan u p\u00e1aykunta\u02bcal w\u00edinik chen tumeen jela\u02bcan u tuukul, u Najmal Sijnalil wa u A\u02bcalmaj T\u02bcaanil u\nkaajal, wa u M\u00e9ek\u02bctan kaajil tu\u02bcux u taal, mix tumeen t\u00e1anxelil tu\u02bcux yaan u kaajal, wa yaan u jala\u02bcacho\u02bcob wa\nt\u00e1aka\u02bcan ichil u l\u00e1ak\u02bc kaaj.\nArt\u00edculo 3\nTul\u00e1akal w\u00edinike\u02bc Sijnal u Najmalmajil u kuxtal, ma\u02bc u palitzilta\u02bcal beeyxan ma\u02bc u lo\u02bcobol u w\u00edinklal yetel u\nkaalanta\u02bcal u kuxtal.\nArt\u00edculo 4\nMim\u00e1ak unaj u palitzilta\u02bcal mix u meyajtik u ba\u02bcal u l\u00e1ak\u02bc m\u00e1ak; palitzilil yetel u ko\u02bconol w\u00edinik ti\u02bcal meyaje\u02bc ti\u02bc u\nl\u00e1ak\u02bc m\u00e1ak x\u2010ma\u02bca bo\u02bcolile\u02bc wet\u02bca\u02bcan.\nArt\u00edculo 5\nMixm\u00e1ak ti\u02bc unaj u beeta\u02bcal loob, mix u nuumsa\u02bcal, u k\u02bco\u02bcolol, wa u beeta\u02bcal u bo\u02bcotik u si\u02bcipil bey ba\u02bcalche\u02bce mix\nu t\u02bconkiinta\u02bcal.\nArt\u00edculo 6\nTul\u00e1akal m\u00e1an sijnal u najmalmajil u ch\u00edimpolta\u02bcal u kuxtal yetel u dzo\u02bczkbesa\u02bcal le Najmal Sijnal yanil ti\u02bc ku\nya\u02bcala\u02bcal te\u02bcej Noj A\u02bcalmaj T\u02bcaano\u02bcobo\u02bc.",
            "Image": "7dd9b5423535add4d6030a92ecdb1ec9"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Art\u00edculo 7\nMixm\u00e1ak jela\u02bcan wa nojba\u02bcal tu t\u00e1an le A\u02bcalmaj T\u02bcaano\u02bcbo\u02bc, beytuno\u02bc tul\u00e1akal m\u00e1ak uchak u bo\u02bcoybesjuba tu\ny\u00e1anal. Tul\u00e1akal m\u00e1ak u najmalmaj u tokbesa\u02bcal tu t\u00e1an je\u02bce ba\u02bcalak nuumsajil ka\u02bca si\u02bcipik tu t\u00e1an le Tzol T\u02bcaana\u02bc,\nwa ti\u02bc je\u02bce m\u00e1axak ka\u02bca l\u00edik\u02bcik y\u00f3ol u beet le nuumsajo\u02bc.\nArt\u00edculo 8\nTul\u00e1akal m\u00e1ak sijnal u najmalmajil u tokbesa\u02bcal tu k\u00fauchil ti\u02bcibilkunah tu kaajal, tu\u02bcux ka\u02bca ila\u02bcak u ch\u00edimpolta\u02bcal\nle Najmal Sijnal yetelo\u02bc yetel u dzo\u02bcokbesa\u02bcal le ba\u02bcax ku ya\u02bcala\u02bcal te\u02bcej A\u02bcalmaj T\u02bcaano\u02bcobo\u02bc.\nArt\u00edculo 9\nMixm\u00e1ak unaj u k\u02bca\u02bcalal wa ma\u02bca u k\u00e1ant yetel u k\u02bcam u si\u02bcipili\u02bc, mix u tojolch\u02bcinta\u02bcal tu kaajal.\nArt\u00edculo 10\nTul\u00e1akal m\u00e1ak u najmalmaj, keet yetel je\u02bce m\u00e1axake\u02bc, u yu\u02bcubal\u02bcal u t\u02bcaan tumeen tul\u00e1akal m\u00e1ak, wa ich ti\u02bcibilile\u02bc\nma\u02bc u makik u xikin m\u00e1ax jo\u02bcolbesik ti\u02bc ba\u02bcax ku ya\u02bcalik, ti\u02bcal ka\u02bca je\u02bcedzek yetel utz u najmal m\u00e1ak yetel ba\u02bcax\nk\u02bca\u02bcabet u beetik, beeytun xan ti\u02bcal u ch\u02bc\u00f3och\u02bca\u02bcal je\u02bce ba\u02bcalak takpoolil yaan tu y\u00f3ok\u02bcole\u02bc.\nArt\u00edculo 11\nTul\u00e1\u00e1kal m\u00e1ak ku ta\u02bcakal u poole\u02bc unaj u y\u00e1ax tukulta\u02bcal mina\u02bcan u si\u02bcipil ka\u02bcalikil ma\u02bca e\u02bcesa\u02bcak yetel wa ma\u02bc u\nk\u00e1ant, bey je\u02bcex u ya\u02bcala\u02bcal te\u02bcej A\u02bcalamaj T\u02bcaano\u02bcobo\u02bc, yetel unaj u xa\u02bcak\u02bcalta\u02bcal u tzikbe\u02bcenil tu t\u00e1an kaaj ti\u02bcal\nyila\u02bcal wa yaan u si\u02bcipil yetel xan u yila\u02bcal u tokbesa\u02bcal tumeen m\u00e1axo\u02bcob leti\u02bc u meyaj.\nMixm\u00e1ak unaj u dza\u02bcabal u kuuch yetel u k\u02bca\u02bcalal tu y\u00f3o\u02bclal ba\u02bcax ku beetik, wa ba\u02bca ma\u02bcatan u beetik, wa tu\nk\u02bciinil u beetik wa u p\u02bcatik u beetike\u02bc ma\u02bca wet\u02bca\u02bcan wa dza\u02bcan bey yaan u si\u02bcipilil tumeen u A\u02bcalmaj T\u02bcaanil u\nkaajal wa je\u02bce ba\u02bcalak kaajile\u02bc.\nArt\u00edculo 12\nMixm\u00e1ak yaan u p\u00e1ajtalil ti\u02bc u yokbesikuba tu kuxtal mix,\u00e1ak, yetel u ch\u02bci\u02bcibalo\u02bcob, ichil yotoch wa u wach\u02bcik\nju\u02bcun ku t\u00fauxta\u02bcalti\u02bc, mix u nuumsik u k\u02bcaaba\u02bc yetel tsikbe\u02bcenil. Tul\u00e1akal m\u00e1ak sijnal u najmatmajil u bo\u02bcoybesa\u02bcal\ntumeen A\u02bcalmaj T\u02bcaan ti\u02bcal ma\u02bc yokbesikub\u00e1 mixm\u00e1ak tu kuxtal yetel ma\u02bc u nuumsa\u02bcal.\nArt\u00edculo 13\nTul\u00e1akal m\u00e1ak yaanti\u02bc u p\u00e1ajtalil u bin je\u02bce tu\u02bcuxak u k\u02bc\u00e1ate\u02bc, beeyxan u j\u00e9edzel kajtal je\u02bce tu\u02bcuxak kaajil ichil u\nboj m\u00e9ek\u02bctankaajale\u02bc.\nTul\u00e1akal m\u00e1ak yaanti\u02bc u p\u00e1ajtalil u j\u00f3ok\u02bcol tu kaajal ti\u02bcal u bin je\u02bce ba\u02bcalak kaajile\u02bc, beeyan u suut tu kaajal.\nArt\u00edculo 14\nWa t\u00e1an u ch\u02bca\u02bcapachta\u02bcal wa u m\u00e1an u chu\u02bcukile\u02bc, tul\u00e1akal m\u00e1ak sijnal u najmatmajil u k\u02bca\u02bcamal je\u02bce tu\u02bcuxak u\nl\u00e1ak\u02bc kaajile\u02bc yetel ma\u02bca u j\u00f3ok\u02bcsa\u02bcali\u02bc.\nBa\u02bcale\u02bc ma\u02bcatan u b\u00e9eytal u bo\u02bcoybesik m\u00e1ak wa tumeen jach tu jaajil yaan u si\u02bcipil tu kaajal, beeyxan wa\nwet\u02bca\u02bcan tumeen u A\u02bcalmaj T\u02bcaan Naciones Unidas.\nArt\u00edculo 15\nTul\u00e1akal m\u00e1ak sijnal u najmatmajil u kajtal ti\u02bc jump\u02bc\u00e9el kaaj.\nTi\u02bc mixm\u00e1ak uchak u luk\u02bcsa\u02bcal u kaajal, mix u luk\u02bcsa\u02bcalti\u02bc u p\u00e1ajtalil u k\u02bcexik u kaajal.\nArt\u00edculo 16\nXiibo\u02bcob yetel ko\u02bcolelo\u02bcob, le ken u chuk u ja\u02bcabil u dzo\u02bcokol u beelo\u02bcobe\u02bc, u najmatmajo\u02bcob, je\u02bce ba\u02bcalak u\nch\u02bci\u02bcibalo\u02bcobe\u02bc, je\u02bce tu\u02bcuxak u kaajalo\u02bcobe\u02bc, je\u02bce m\u00e1akalm\u00e1ak k\u02bcujil ku kili\u02bcichkuunsiko\u02bcobe\u02bc, u dzo\u02bcokol u beelo\u02bcob\nti\u02bcal ka\u02bca yanak u k\u00fauchkabalo\u02bcob; yetel keet u najmalo\u02bcob tu y\u00f3o\u02bclal u dzo\u02bcokol u beelo\u02bcob, ka\u02bcalikil dzoka\u02bcan u\nbeelo\u02bcob wa le ken u p\u02bcatuba\u02bcob.\nChen yetel ka\u02bca u dz\u00e1a u t\u02bcaan tu ka\u02bcat\u00faulal le m\u00e1ax u k\u02bc\u00e1at dzo\u02bcokol u beelo\u02bc, uchak u y\u00fauchul le dzo\u02bcokol beelo\u02bc.\nK\u00fauchkabale\u02bc leti\u02bc u chuun yetel y\u00e1ax bix u much\u02bcikuba w\u00edinik kajtal beytuno\u02bc k\u02bca\u02bcana\u02bcan u kalaanta\u02bcal tumeen\ntul\u00e1akal kaaj yetel tumeen jala\u02bcacho\u02bcob.\nArt\u00edculo 17\nTul\u00e1akal m\u00e1ak sijnal u najmatmajil u yantal ba\u02bcal u ti\u02bcalinte, tu juunal wa m\u00fauch\u02bckab.\nMixm\u00e1ak uchak u luk\u02bcsik ba\u02bcal u ti\u02bcal m\u00e1ak.",
            "Image": "108c7d8ce681ad213a7adca7e1de86ee"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Art\u00edculo 18\nTul\u00e1akal m\u00e1ak yaan u p\u00e1ajtalil u tukultik je\u02bce ba\u02bcalak u k\u02bc\u00e1ate\u02bc, je\u02bce bixak u k\u02bc\u00e1ate\u02bc yetel u kili\u02bcichkuunsik je\u02bce\nm\u00e1akal\u00e1ak K\u02bcujil u k\u02bc\u00e1ate\u02bc; bey xan u k\u02bcexik u kili\u02bcichkuunaj wa u tuukul je\u02bce ba\u02bcalak k\u02bciin u k\u02bc\u00e1ate\u02bc, beytun xan u\ndz\u00e1ak ojeltbil u kili\u02bcichkuunaj yetel ba\u02bcax ku tukultik, tu juunal wa m\u00fauch\u02bckab, beytun tu t\u00e1an kaaj wa tu juunal,\nti\u02bcal u kanik, u t\u00e1akpajal wa u dzo\u02bcokbesik.\nArt\u00edculo 19\nTul\u00e1akal m\u00e1ak yaanti\u02bc u p\u00e1ajtalil u tukultik yetel u ya\u02bcalik le ba\u02bcax u k\u02bc\u00e1ate\u02bc; le najmala\u02bc ku ya\u02bcalik ma\u02bc u\nchi\u02bcichnak\u2010kuunsa\u02bcal m\u00e1ak chen tu y\u00f3o\u02bclal bix u tuukul, beytun u xak\u02bcal kaxantik ba\u02bcax k\u02bca\u02bcabet u yojeltik, u\nk\u02bcamik nu\u02bcuktaj yetel u dz\u00e1ak k\u02bcaj\u00f3oltbil ti\u02bc tul\u00e1akal y\u00f3ok\u02bcol kaab yetel je\u02bce ba\u02bcalak wa je\u02bce bixak ku p\u00e1ajtale\u02bc.\nArt\u00edculo 20\nTul\u00e1akal m\u00e1ak sijnal yetel u p\u00e1ajtalil u much\u02bcikuba yetel u nupikuba yetel je\u02bce m\u00e1axak ka\u02bcalikil ma\u02bcatan u beetik\nk\u02bcaas ti\u02bc mixm\u00e1ak yetele\u02bc.\nMixm\u00e1ak unaj u beeta\u02bcal u t\u00e1akpajal ti\u02bc mixba\u02bcal yetel u nuch\u02bcikuba yetel mixm\u00e1ak wa ma\u02bc u k\u02bc\u00e1ati\u02bc.\nArt\u00edculo 21\nTi\u02bc tul\u00e1akal m\u00e1ak yaan u p\u00e1ajtalil u t\u00e1akpajal ichil u jala\u02bcachil u kaajal, wa leti\u02bc ka\u02bca u beet u jala\u02bcachil wa ka\u02bca\nt\u00e1akpajak ti\u02bcal p\u00e1aykunsa\u02bcal u jala\u02bcchil.\nTul\u00e1akal m\u00e1ak sijnal u najmatmajil u t\u00e1akpajal, bey je\u02bce m\u00e1axak, ichil u mayej jala\u02bcach.\nU nij jala\u02bcachil jump\u02bc\u00e9el kaaje\u02bc u kajn\u00e1alilo\u02bcob; beytuno\u02bc leti\u02bcob k\u02bca\u02bcabet u p\u00e1aybesik u jala\u02bcacho\u02bcob le ken\nk\u02bcuchuk tu k\u02bciinil, tu\u02bcux tul\u00e1akal m\u00e1ak unaj u tukultik tu juunal m\u00e1ax u k\u02bc\u00e1at u dz\u00e1a jala\u02bcachil.\nArt\u00edculo 22\nTul\u00e1akal m\u00e1ak, tumeen t\u00e1aka\u02bcan ichil jump\u02bc\u00e9el kaaje\u02bc, sijnal u najmatmajil u kaalanta\u02bcal, yetel u dza\u02bcaba\u02bcalti\u02bc,\ntumeen u kaajal yetel u y\u00e1antiaj u l\u00e1ak\u02bc kaajo\u02bcob tu y\u00f3ok\u02bcol kaabe\u02bc, le ba\u02bcax k\u02bca\u02bcabetti\u02bc ti\u02bcal u kuxtale\u02bc, ti\u02bcal u\nb\u00e9eytal u kuxtal ti\u02bc jump\u02bc\u00e9el kkaj yetel u ye\u02bcesik u ch\u00edikul u kuxtal, bey je\u02bcex ku k\u02bca\u02bcabetkuunsik u tsikbe\u02bcenil\nyetel u no\u02bcoja\u02bcanil u kuxtale\u02bc.\nArt\u00edculo 23\ntul\u00e1akal m\u00e1ak sijnal u najmatmajil u dza\u02bcabal meyajti\u02bc, u t\u00e9etik ba\u02bca meyajil u k\u02bc\u00e1at u beet bey je\u02bce m\u00e1axake\u02bc,\nka\u02bca kuxlak yetel u meyajm yetel u kaalaanta\u02bcal ma\u02bc u luk\u02bcsa\u02bcal meyajiti\u02bc.\nTul\u00e1akal m\u00e1ak sijnal u najmatmajil u n\u00e1ajal bey je\u02bcex u n\u00e1ajal je\u02bce m\u00e1axak ku beetik jump\u02bc\u00e9el meyaj bey je\u02bcex le\nku beetiko\u02bc.\nTul\u00e1akal m\u00e1ak ku neyaje\u02bc sijnal u najmatmajil u bo\u02bcota\u02bcal le beyka\u02bcaj ku bo\u02bcota\u02bcal u l\u00e1ak\u02bc m\u00e1axo\u02bcob beetik le\nmayaj ku beetiko\u02bc, uchak u n\u00e1ajaltik nonoj u ti\u02bcal u kuxtal ma\u02bcalob yetel k\u00fauchkabal, ka\u02bca dza\u02bcabakti\u02bc le beyka\u02bcaj\nk\u02bca\u02bcabet ti\u02bcal u ma\u02bcalob kuxtal bey je\u02bcex k\u02bca\u02bcana\u02bcan ti\u02bc u tzikbe\u02bcenil w\u00edinike\u02bc, yetel wa ma\u02bcatan u n\u00e1ajaltik tu\np\u02bciise\u02bc, unaj u ch\u00faukbesa\u02bcal ti\u02bc tumeen jala\u02bcach.\nTi\u02bc tul\u00e1akal m\u00e1ak yaan u p\u00e1ajtalil u much\u02bcikub\u00e1a wa u t\u00e1akpajal ichil m\u00fauch\u02bckabalo\u02bcob ti\u02bcal u tokbesa\u02bcal u\nnajmal.\nArt\u00edculo 24\nTul\u00e1akal m\u00e1ak u najmatmajil u cha\u02bcabal u je\u02bcelel, ma\u02bc u meyaj wa jayp\u02bc\u00e9el k\u02bciin, ma\u02bc u m\u00e1an ti\u02bc bulk\u02bciin u meyaj\nyetel u bo\u02bcota\u02bcal u je\u02bcelel wa jayp\u02bc\u00e9el k\u02bciin kex ma\u02bcatan u meyaj.\nArt\u00edculo 25\nTul\u00e1akal m\u00e1ak sijnal u najmatmajil u kuxtal ma\u02bcalob pa\u02bcte\u02bc yetel u k\u00fauchkabal, beeyxan ka\u02bcan yanak u toj \u00f3olal,\nka\u02bca kuxlako\u02bcob tu\u02bcux ka\u02bca t\u00e1anilkuunsa\u02bcak u yantal u janalo\u02bcob, u nook\u02bco\u02bcob, u yotocho\u02bcob, dz\u00e1ak yetel tul\u00e1akal\nba\u02bcax k\u02bca\u02bcabet ti\u02bcal jump\u02bc\u00e9el ma\u02bcalob kuxtal; sijnal xan u najmatmil wa ku p\u02bc\u00e1atal mina\u02bcan meyaj ti\u02bc, wa ku\nk\u02bcoja\u02bcantal, ku y\u00fauchul loob ti\u02bc, ku k\u00edimil y\u00edicham, ku ch\u02bc\u00edijil wa je\u02bce ba\u02bcalak l\u00e1ak ka\u02bca luk\u02bcesti\u02bc kex ma\u02bc u k\u00e1at\nba\u02bcax tu\u02bcux ku kaxtik u kuxtale\u02bc.\nX\u2010yo\u02bcom ko\u02bcolel yetel mejen paalale\u02bc sijnal u najmatmajil u kalaanta\u02bcalo\u02bcob ma\u02bcalob. Tul\u00e1akal mejen paalal s\u00edijil ti\u02bc\nko\u02bcolel dzoka\u02bcan wa ma\u02bc dzoka\u02bcan u beele\u02bc, u najmalamj u kalaanta\u02bcal tumeen kaaj yetel u y\u00e1anta\u02bcal l\u00edik\u02bcil\nma\u02bcalob tumeen jala\u02bcach.\nArt\u00edculo 26\nTul\u00e1alak m\u00e1ak sijnal u najmatmajil u kaambal. Le y\u00e1ax kaambalo\u02bcobo\u02bc k\u02bcana\u02bcan ma\u02bc u tojoltik. Le y\u00e1ax\nkaambalo\u02bcobo\u02bc tul\u00e1akal m\u00e1ak tzaaj u k\u02bcamik. U kaambalil jump\u02bc\u00e9el meyaje\u02bc tul\u00e1akal m\u00e1ak xan unaj u k\u02bcamik;\nba\u02bcale\u02bc te\u02bcela\u02bc uchak u t\u00e1akpajal le m\u00e1ax yaan u muuk\u02bcile\u02bc.",
            "Image": "ad2174b9d964a15780cc83c51eb3023e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Le kaambalo\u02bc uchak u kaxtik u mu\u02bcuk\u02bca\u02bcankuunsik u tsikbe\u02bcenil m\u00e1ak yetel u beetik u ch\u00edimpolta\u02bcal tumeen\ntul\u00e1akal m\u00e1ak le najmal sijnal yetel w\u00ediniko\u02bc bey je\u02bcex le a\u02bcalmaj t\u02bcaano\u02bcobo\u02bc; unaj u y\u00e1antaj ti\u02bcal u na\u02bcatikuba\nw\u00edinik, u bisikuba ma\u02bcalob m\u00e9ek\u02bctan kaajo\u02bcob, kaajo\u02bcob, m\u00fauch\u02bc kili\u02bcichkuunsajo\u02bcob; yetel unaj u y\u00e1antaj ti\u02bc u\nmeyaj Naciones Unidas ti\u02bcal u kuxtal kaajo\u02bcob yetel jedz \u00f3olal.\nT\u00e1atatzilo\u02bcobe\u02bc uchak u t\u00e9etiko\u02bcob ba\u02bcax u k\u02bc\u00e1ato\u02bcob ka u kan u paalo\u02bcob.\nArt\u00edculo 27\nTul\u00e1akal m\u00e1ak sijnal u najmatmajil u t\u00e1akpajal tu t\u02bcaan y\u00f3olaj ichil u ch\u00edikul u kuxtal u kaajal, u n\u00e1aysik y\u00f3ol\nyetel jadzutz meyajo\u02bcob, u t\u00e1akpajal yetel u k\u02bcamik yutzil le xak\u02bcal na\u02bcato\u02bcobo\u02bc.\nTul\u00e1akal m\u00e1ak sijnal u najmatmajil u bo\u02bcoybesa\u02bcal u no\u02bcoja\u02bcanil u kuxtal, ba\u02bcal u ti\u02bcal, u meyaj ti\u02bc xak\u02bcal na\u02bcat, u\nik\u02bcil dz\u00edib wa je\u02bce ba\u02bcalak ka\u02bca u meyajte\u02bc.\nArt\u00edculo 28\nTul\u00e1akal m\u00e1ak sijnal u najmatmajil u yantal u nu\u02bcukbesajil tu kaajal wa tul\u00e1akal y\u00f3ok\u02bcol kaab ti\u02bcal u dza\u02bcabal\nk\u02bcaj\u00f3oltbil yetel u dzo\u02bcokbesa\u02bcal le Nu\u02bcuktaj t\u02bcaana\u02bc.\nArt\u00edculo 29\nTul\u00e1akal m\u00e1ak yaan u kuch uchil u kaajal tumeen chen ja\u02bcali ichil u kaajal uchak u b\u00e9eytal u dzo\u02bcokbesik u\ntsikbe\u02bcenile\u02bc.\nIkil u dzo\u02bcokbesik u najmal yetel u kuxtal ichil le nu\u02bcuktajo\u02bcoba\u02bc, tul\u00e1akal m\u00e1ake\u02bc chen uchak u ch\u00edimpoltik yetel\nma\u02bc u xaak\u02bcabtik u xuul u t\u02bcaan le A\u02bcalmaj T\u02bcaano\u02bcob tu y\u00f3o\u02bclal u l\u00e1ak\u02bc m\u00e1ako\u02bcobo\u02bc, yetel u dzo\u02bcokbesa\u02bcal u\nno\u02bcoja\u02bcanil kuxtal, u ch\u00edimpolta\u02bcal w\u00edinik yetel u keet yantal u toj \u00f3olal kaaj.\nLe Najmalo\u02bcob yetel u no\u02bcoja\u02bcanil kuxtala\u02bc ma\u02bcatan u b\u00e9eytal u dzo\u02bcokbesa\u02bcal wa ma\u02bcatan u ch\u00edimpolta\u02bcal u\nNu\u02bcuktaj yetel u A\u02bcalmaj T\u02bcaan Naciones Unidas.\nArt\u00edculo 30\nMixba\u00edal ti\u02bc le Nu\u02bcuktaj uchak u ch\u02bca\u02bcabal tumeen jala\u02bcach, junm\u00fauch\u02bc m\u00e1ak wa junt\u00faul m\u00e1ak ti\u02bcal u beetik\nmixba\u02bcal ti\u02bcal u we\u02bcet\u02bcel wa ma\u02bc u dzo\u02bcokbesa\u02bcal le Nu\u02bcuktajo\u02bcob yetel A\u02bcalmaj T\u02bcaanno\u02bcob ku dza\u02bcabal k\u02bcaj\u00f3oltbil\nti\u02bc le Nu\u02bcuktaja\u02bc.",
            "Image": "b383fcb4b7c41f7ee9abf94cfdfa1f72"
        }
    }
}
