{
    "MetaData": {
        "Author": null,
        "Creation_Date": 1581470470,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b5efbcf24341a3b45a11119ee1fed54f",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARAȚIA UNIVERSALĂ A DREPTURILOR OMULUI\nPreambul\nConsiderând că recunoașterea demnității inerente tuturor membrilor\nfamiliei umane și a drepturilor lor egale și inalienabile constituie\nfundamentul libertății, dreptății și păcii în lume,\nConsiderând că ignorarea și disprețuirea drepturilor omului au dus la\nacte de barbarie care revoltă conștiința omenirii și că făurirea unei\nlumi în care ființele umane se vor bucura de libertatea cuvântului și a\nconvingerilor și vor fi eliberate de teamă și mizerie a fost proclamată\ndrept cea mai înaltă aspirație a oamenilor,\nConsiderând că este esențial ca drepturile omului să fie ocrotite de\nautoritatea legii pentru ca omul să nu fie silit să recurgă, ca soluție\nextremă, la revoltă împotriva tiraniei și asupririi,\nConsiderând că este esențial a se încuraja dezvoltarea relațiilor\nprietenești între națiuni,\nConsiderând că în Cartă popoarele Organizației Națiunilor Unite au\nproclamat din nou credința lor în drepturile fundamentale ale omului, în\ndemnitatea și în valoarea persoanei umane, drepturi egale pentru bărbați\nși femei și că au hotărât să favorizeze progresul social și\nîmbunătățirea condițiilor de viață în cadrul unei libertăți mai mari,\nConsiderând că statele membre s‐au angajat să promoveze în colaborare cu\nOrganizația Națiunilor Unite respectul universal și efectiv față de\ndrepturile omului și libertățile fundamentale, precum și respectarea lor\nuniversală și efectivă,\nConsiderând că o concepție comună despre aceste drepturi și libertăți\neste de cea mai mare importanță pentru realizarea deplină a acestui\nangajament,\nADUNAREA GENERALĂ proclamă\nprezenta DECLARAȚIE UNIVERSALĂ A DREPTURILOR OMULUI, ca ideal comun spre\ncare trebuie să tindă toate popoarele și toate națiunile, pentru ca\ntoate persoanele și toate organele societății să se străduiască, având\naceastă Declarație permanent în minte, ca prin învățătură și educație să\ndezvolte respectul pentru aceste drepturi și libertăți și să asigure\nprin măsuri progresive, de ordin național și internațional,\nrecunoașterea și aplicarea lor universală și efectivă, atât în sânul\npopoarelor statelor membre, cât și al celor din teritoriile aflate sub\njurisdicția lor.\nArticolul 1\nToate ființele umane se nasc libere și egale în demnitate și în\ndrepturi. Ele sunt înzestrate cu rațiune și conștiință și trebuie să se\ncomporte unele față de altele în spiritul fraternității.\nArticolul 2"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ecd2dd29c6b66c68a3ad6c918deabc4b",
            "Index": 1,
            "Label": "2",
            "Size": [
                595.0,
                842.0
            ],
            "Text": "Fiecare om se poate prevala de toate drepturile și libertățile\nproclamate în prezenta Declarație fără nici un fel de deosebire ca, de\npildă, deosebirea de rasă, culoare, sex, limbă, religie, opinie politică\nsau orice altă opinie, de origine națională sau socială, avere, naștere\nsau orice alte împrejurări.\nÎn afară de aceasta, nu se va face nici o deosebire după statutul\npolitic, juridic sau internațional al țării sau al teritoriului de care\nține o persoană, fie că această țară sau teritoriu sunt independente,\nsub tutelă, neautonome sau supuse vreunei alte limitări a suveranității.\nArticolul 3\nOrice ființă umană are dreptul la viață, la libertate și la securitatea\npersoanei sale.\nArticolul 4\nNimeni nu va fi ținut în sclavie, nici în servitute; sclavajul și\ncomerțul cu sclavi sunt interzise sub toate formele lor.\nArticolul 5\nNimeni nu va fi supus la torturi, nici la pedepse sau tratamente crude,\ninumane sau degradante.\nArticolul 6\nFiecare om are dreptul să i se recunoască pretutindeni personalitatea\njuridică.\nArticolul 7\nToți oamenii sunt egali în fața legii și au, fără nici o deosebire,\ndreptul la o egală protecție a legii. Toți oamenii au dreptul la o\nprotecție egală împotriva oricărei discriminări care ar viola prezenta\nDeclarație și împotriva oricărei provocări la o asemenea discriminare.\nArticolul 8\nOrice persoană are dreptul la satisfacția efectivă din partea\ninstanțelor juridice naționale competente împotriva actelor care\nviolează drepturile fundamentale ce‐i sunt recunoscute prin constituție\nsau lege.\nArticolul 9\nNimeni nu trebuie să fie arestat, deținut sau exilat în mod arbitrar.\nArticolul 10\nOrice persoană are dreptul în deplină egalitate de a fi audiată în mod\nechitabil și public de către un tribunal independent și imparțial care\nva hotărî fie asupra drepturilor și obligațiilor sale, fie asupra\ntemeiniciei oricărei acuzări în materie penală îndreptată împotriva sa.\nArticolul 11"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "93df6ed6a8c824caa35f955bf940be03",
            "Index": 2,
            "Label": "3",
            "Size": [
                595.0,
                842.0
            ],
            "Text": "Orice persoană acuzată de comiterea unui act cu caracter penal are\ndreptul să fie presupusă nevinovată până când vinovăția sa va fi\nstabilită în mod legal în cursul unui proces public în care i‐au fost\nasigurate toate garanțiile necesare apărării sale.\nNimeni nu va fi condamnat pentru acțiuni sau omisiuni care nu\nconstituiau, în momentul când au fost comise, un act cu caracter penal\nconform dreptului internațional sau național. De asemenea, nu se va\naplica nici o pedeapsă mai grea decât aceea care era aplicabilă în\nmomentul când a fost săvârșit actul cu caracter penal.\nArticolul 12\nNimeni nu va fi supus la imixtiuni arbitrare în viața sa personală, în\nfamilia sa, în domiciliul lui sau în corespondența sa, nici la atingeri\naduse onoarei și reputației sale. Orice persoană are dreptul la\nprotecția legii împotriva unor asemenea imixtiuni sau atingeri.\nArticolul 13\nOrice persoană are dreptul de a circula în mod liber și de a‐și alege\nreședința în interiorul granițelor unui stat.\nOrice persoană are dreptul de a părăsi orice țară, inclusiv a sa, și de\nreveni în țara sa.\nArticolul 14\nÎn caz de persecuție, orice persoană are dreptul de a căuta azil și de a\nbeneficia de azil în alte țări.\nAcest drept nu poate fi invocat în caz de urmărire ce rezultă în mod\nreal dintr‐o crimă de drept comun sau din acțiuni contrare scopurilor și\nprincipiilor Organizației Națiunilor Unite.\nArticolul 15\nOrice persoană are dreptul la o cetățenie.\nNimeni nu poate fi lipsit în mod arbitrar de cetățenia sa sau de dreptul\nde a‐și schimba cetățenia.\nArticolul 16\nCu începere de la împlinirea vârstei legale, bărbătul și femeia, fără\nnici o restricție în ce privește rasa, naționalitatea sau religia, au\ndreptul de a se căsători și de a întemeia o familie. Ei au drepturi\negale la contractarea căsătoriei, în decursul căsătoriei și la\ndesfacerea ei.\nCăsătoria nu poate fi încheiată decât cu consimțământul liber și deplin\nal viitorilor soți.\nFamilia constituie elementul natural și fundamental al societății și are\ndreptul la ocrotire din partea societății și a statului.\nArticolul 17"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "969d4edc9e97a5e3f2a8f6d38ca60af9",
            "Index": 3,
            "Label": "4",
            "Size": [
                595.0,
                842.0
            ],
            "Text": "Orice persoană are dreptul la proprietate, atât singură, cât și în\nasociație cu alții.\nNimeni nu poate fi lipsit în mod arbitrar de proprietatea sa.\nArticolul 18\nOrice om are dreptul la libertatea gândirii, de conștiință și religie;\nacest drept include libertatea de a‐și schimba religia sau convingerea,\nprecum și libertatea de a‐și manifesta religia sau convingerea, singur\nsau împreună cu alții, atât în mod public, cât și privat, prin\nînvățătură, practici religioase, cult și îndeplinirea riturilor.\nArticolul 19\nOrice om are dreptul la libertatea opiniilor și exprimării; acest drept\ninclude libertatea de a avea opinii fără imixtiune din afară, precum și\nlibertatea de a căuta, de a primi și de a răspândi informații și idei\nprin orice mijloace și independent de frontierele de stat.\nArticolul 20\nOrice persoană are dreptul la libertatea de întrunire și de asociere\npașnică.\nNimeni nu poate fi silit să făcă parte dintr‐o asociație.\nArticolul 21\nOrice persoană are dreptul de a lua parte la conducerea treburilor\npublice ale țării sale, fie direct, fie prin reprezentanți liber aleși.\nOrice persoană are dreptul de acces egal la funcțiile publice din țara\nsa.\nVoința poporului trebuie să constituie baza puterii de stat; această\nvoință trebuie să fie exprimată prin alegeri nefalsificate, care să aibă\nloc în mod periodic prin sufragiu universal, egal și exprimat prin vot\nsecret sau urmând o procedură echivalentă care să asigure libertatea\nvotului.\nArticolul 22\nOrice persoană, în calitatea sa de membru al societății, are dreptul la\nsecuritatea socială; ea este îndreptățită ca prin efortul național și\ncolaborarea internațională, ținându‐se seama de organizarea și resursele\nfiecărei țări, să obțină realizarea drepturilor economice, sociale și\nculturale indispensabile pentru demnitatea sa și libera dezvoltare a\npersonalității sale.\nArticolul 23\nOrice persoană are dreptul la muncă, la libera alegere a muncii sale, la\ncondiții echitabile și satisfăcătoare de muncă, precum și la ocrotirea\nîmpotriva șomajului.\nToți oamenii, fără nici o discriminare, au dreptul la salariu egal"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ed68ae641e0519199b9e07988daf319e",
            "Index": 4,
            "Label": "5",
            "Size": [
                595.0,
                842.0
            ],
            "Text": "pentru muncă egală.\nOrice om care muncește are dreptul la o retribuire echitabilă și\nsatisfăcătoare care să‐i asigure atât lui, cât și familiei sale, o\nexistență conformă cu demnitatea umană și completată, la nevoie, prin\nalte mijloace de protecție socială.\nOrice persoană are dreptul de a întemeia sindicate și de a se afilia la\nsindicate pentru apărarea intereselelor sale.\nArticolul 24\nOrice persoană are dreptul la odihnă și recreație, inclusiv la o\nlimitare rezonabilă a zilei de muncă și la concedii periodice plătite.\nArticolul 25\nOrice om are dreptul la un nivel de trai care să asigure sănătatea și\nbunăstarea lui și familiei sale, cuprinzând hrana, îmbrăcămintea,\nlocuința, îngrijirea medicală, precum și serviciile sociale necesare; el\nare dreptul la asigurare în caz de șomaj, boală, invaliditate, văduvie,\nbătrânețe sau în celelalte cazuri de pierdere a mijloacelor de\nsubzistență, în urma unor împrejurări independente de voința sa.\nMama și copilul au dreptul la ajutor și ocrotire deosebite. Toți copiii,\nfie că sunt născuți în cadrul căsătoriei sau în afara acesteia, se\nbucură de aceeași protecție socială.\nArticolul 26\nOrice persoană are dreptul la învățătură. Învățământul trebuie să fie\ngratuit, cel puțin în ceea ce privește învățământul elementar și\ngeneral. Învățământul elementar trebuie să fie obligatoriu. Învățământul\ntehnic și profesional trebuie să fie la îndemâna tuturor, iar\nînvățământul superior trebuie să fie de asemenea egal, accesibil\ntuturora, pe bază de merit.\nÎnvățământul trebuie să urmărească dezvoltarea deplină a personalității\numane și întărirea respectului față de drepturile omului și libertățile\nfundamentale. El trebuie să promoveze înțelegerea, toleranța, prietenia\nîntre toate popoarele și toate grupurile rasiale sau religioase, precum\nși dezvoltarea activității Organizației Națiunilor Unite pentru\nmenținerea păcii.\nPărinții au dreptul de prioritate în alegerea felului de învățământ\npentru copiii lor minori.\nArticolul 27\nOrice persoană are dreptul de a lua parte în mod liber la viața\nculturală a colectivității, de a se bucura de arte și de a participa la\nprogresul științific și la binefacerile lui.\nFiecare om are dreptul la ocrotirea intereselor morale și materiale care\ndecurg din orice lucrare științifică, literară sau artistică al cărei\nautor este."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ff249d5b88fda10cb554a1ea43552732",
            "Index": 5,
            "Label": "6",
            "Size": [
                595.0,
                842.0
            ],
            "Text": "Articolul 28\nOrice persoană are dreptul la o orânduire socială și internațională în\ncare drepturile și libertățile expuse în prezenta Declarație pot fi pe\ndeplin înfăptuite.\nArticolul 29\nOrice persoană are îndatoriri față de colectivitate, deoarece numai în\ncadrul acesteia este posibilă dezvoltarea liberă și deplină a\npersonalității sale.\nÎn exercitarea drepturilor și libertăților sale, fiecare om nu este\nsupus decât numai îngrădirilor stabilite prin lege, exclusiv în scopul\nde a asigura cuvenita recunoaștere și respectare a drepturilor și\nlibertăților altora și ca să fie satisfăcute justele cerințe ale\nmoralei, ordinii publice și bunăstării generale într‐o societate\ndemocratică.\nAceste drepturi și libertăți nu vor putea fi în nici un caz exercitate\ncontrar scopurilor și principiilor Organizației Națiunilor Unite.\nArticolul 30\nNici o dispoziție a prezentei Declarații nu poate fi interpretată ca\nimplicând pentru vreun stat, grupare sau persoană dreptul de a se deda\nla vreo activitate sau de a săvârși vreun act îndreptat spre\ndesființarea unor drepturi sau libertăți enunțate în prezenta\nDeclarație."
        }
    }
}
