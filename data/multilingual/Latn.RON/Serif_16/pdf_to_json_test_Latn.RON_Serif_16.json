{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470521,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "DECLARAȚIA UNIVERSALĂ A DREPTURILOR OMULUI\nPreambul\nConsiderând că recunoașterea demnității inerente tuturor membrilor familiei umane\nși a drepturilor lor egale și inalienabile constituie fundamentul libertății, dreptății și\npăcii în lume,\nConsiderând că ignorarea și disprețuirea drepturilor omului au dus la acte de\nbarbarie care revoltă conștiința omenirii și că făurirea unei lumi în care ființele\numane se vor bucura de libertatea cuvântului și a convingerilor și vor fi eliberate de\nteamă și mizerie a fost proclamată drept cea mai înaltă aspirație a oamenilor,\nConsiderând că este esențial ca drepturile omului să fie ocrotite de autoritatea legii\npentru ca omul să nu fie silit să recurgă, ca soluție extremă, la revoltă împotriva\ntiraniei și asupririi,\nConsiderând că este esențial a se încuraja dezvoltarea relațiilor prietenești între\nnațiuni,\nConsiderând că în Cartă popoarele Organizației Națiunilor Unite au proclamat din\nnou credința lor în drepturile fundamentale ale omului, în demnitatea și în valoarea\npersoanei umane, drepturi egale pentru bărbați și femei și că au hotărât să favorizeze\nprogresul social și îmbunătățirea condițiilor de viață în cadrul unei libertăți mai mari,\nConsiderând că statele membre s‐au angajat să promoveze în colaborare cu\nOrganizația Națiunilor Unite respectul universal și efectiv față de drepturile omului și\nlibertățile fundamentale, precum și respectarea lor universală și efectivă,\nConsiderând că o concepție comună despre aceste drepturi și libertăți este de cea\nmai mare importanță pentru realizarea deplină a acestui angajament,\nADUNAREA GENERALĂ proclamă\nprezenta DECLARAȚIE UNIVERSALĂ A DREPTURILOR OMULUI, ca ideal comun\nspre care trebuie să tindă toate popoarele și toate națiunile, pentru ca toate\npersoanele și toate organele societății să se străduiască, având această Declarație\npermanent în minte, ca prin învățătură și educație să dezvolte respectul pentru\naceste drepturi și libertăți și să asigure prin măsuri progresive, de ordin național și\ninternațional, recunoașterea și aplicarea lor universală și efectivă, atât în sânul\npopoarelor statelor membre, cât și al celor din teritoriile aflate sub jurisdicția lor.\nArticolul 1\nToate ființele umane se nasc libere și egale în demnitate și în drepturi. Ele sunt\nînzestrate cu rațiune și conștiință și trebuie să se comporte unele față de altele în\nspiritul fraternității.\nArticolul 2\nFiecare om se poate prevala de toate drepturile și libertățile proclamate în prezenta\nDeclarație fără nici un fel de deosebire ca, de pildă, deosebirea de rasă, culoare, sex,\nlimbă, religie, opinie politică sau orice altă opinie, de origine națională sau socială,\navere, naștere sau orice alte împrejurări.",
            "Image": "226306484ecf3931199f89481da973b8"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "În afară de aceasta, nu se va face nici o deosebire după statutul politic, juridic sau\ninternațional al țării sau al teritoriului de care ține o persoană, fie că această țară sau\nteritoriu sunt independente, sub tutelă, neautonome sau supuse vreunei alte limitări\na suveranității.\nArticolul 3\nOrice ființă umană are dreptul la viață, la libertate și la securitatea persoanei sale.\nArticolul 4\nNimeni nu va fi ținut în sclavie, nici în servitute; sclavajul și comerțul cu sclavi sunt\ninterzise sub toate formele lor.\nArticolul 5\nNimeni nu va fi supus la torturi, nici la pedepse sau tratamente crude, inumane sau\ndegradante.\nArticolul 6\nFiecare om are dreptul să i se recunoască pretutindeni personalitatea juridică.\nArticolul 7\nToți oamenii sunt egali în fața legii și au, fără nici o deosebire, dreptul la o egală\nprotecție a legii. Toți oamenii au dreptul la o protecție egală împotriva oricărei\ndiscriminări care ar viola prezenta Declarație și împotriva oricărei provocări la o\nasemenea discriminare.\nArticolul 8\nOrice persoană are dreptul la satisfacția efectivă din partea instanțelor juridice\nnaționale competente împotriva actelor care violează drepturile fundamentale ce‐i\nsunt recunoscute prin constituție sau lege.\nArticolul 9\nNimeni nu trebuie să fie arestat, deținut sau exilat în mod arbitrar.\nArticolul 10\nOrice persoană are dreptul în deplină egalitate de a fi audiată în mod echitabil și\npublic de către un tribunal independent și imparțial care va hotărî fie asupra\ndrepturilor și obligațiilor sale, fie asupra temeiniciei oricărei acuzări în materie\npenală îndreptată împotriva sa.\nArticolul 11\nOrice persoană acuzată de comiterea unui act cu caracter penal are dreptul să fie\npresupusă nevinovată până când vinovăția sa va fi stabilită în mod legal în cursul\nunui proces public în care i‐au fost asigurate toate garanțiile necesare apărării sale.\nNimeni nu va fi condamnat pentru acțiuni sau omisiuni care nu constituiau, în\nmomentul când au fost comise, un act cu caracter penal conform dreptului\ninternațional sau național. De asemenea, nu se va aplica nici o pedeapsă mai grea\ndecât aceea care era aplicabilă în momentul când a fost săvârșit actul cu caracter",
            "Image": "1119bf0ce811439f8ecd8f75658b0ceb"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "penal.\nArticolul 12\nNimeni nu va fi supus la imixtiuni arbitrare în viața sa personală, în familia sa, în\ndomiciliul lui sau în corespondența sa, nici la atingeri aduse onoarei și reputației sale.\nOrice persoană are dreptul la protecția legii împotriva unor asemenea imixtiuni sau\natingeri.\nArticolul 13\nOrice persoană are dreptul de a circula în mod liber și de a‐și alege reședința în\ninteriorul granițelor unui stat.\nOrice persoană are dreptul de a părăsi orice țară, inclusiv a sa, și de reveni în țara sa.\nArticolul 14\nÎn caz de persecuție, orice persoană are dreptul de a căuta azil și de a beneficia de\nazil în alte țări.\nAcest drept nu poate fi invocat în caz de urmărire ce rezultă în mod real dintr‐o crimă\nde drept comun sau din acțiuni contrare scopurilor și principiilor Organizației\nNațiunilor Unite.\nArticolul 15\nOrice persoană are dreptul la o cetățenie.\nNimeni nu poate fi lipsit în mod arbitrar de cetățenia sa sau de dreptul de a‐și\nschimba cetățenia.\nArticolul 16\nCu începere de la împlinirea vârstei legale, bărbătul și femeia, fără nici o restricție în\nce privește rasa, naționalitatea sau religia, au dreptul de a se căsători și de a\nîntemeia o familie. Ei au drepturi egale la contractarea căsătoriei, în decursul\ncăsătoriei și la desfacerea ei.\nCăsătoria nu poate fi încheiată decât cu consimțământul liber și deplin al viitorilor\nsoți.\nFamilia constituie elementul natural și fundamental al societății și are dreptul la\nocrotire din partea societății și a statului.\nArticolul 17\nOrice persoană are dreptul la proprietate, atât singură, cât și în asociație cu alții.\nNimeni nu poate fi lipsit în mod arbitrar de proprietatea sa.\nArticolul 18\nOrice om are dreptul la libertatea gândirii, de conștiință și religie; acest drept include\nlibertatea de a‐și schimba religia sau convingerea, precum și libertatea de a‐și\nmanifesta religia sau convingerea, singur sau împreună cu alții, atât în mod public,\ncât și privat, prin învățătură, practici religioase, cult și îndeplinirea riturilor.",
            "Image": "eed213ab6520164f3f3decc1b44d42b0"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Articolul 19\nOrice om are dreptul la libertatea opiniilor și exprimării; acest drept include\nlibertatea de a avea opinii fără imixtiune din afară, precum și libertatea de a căuta,\nde a primi și de a răspândi informații și idei prin orice mijloace și independent de\nfrontierele de stat.\nArticolul 20\nOrice persoană are dreptul la libertatea de întrunire și de asociere pașnică.\nNimeni nu poate fi silit să făcă parte dintr‐o asociație.\nArticolul 21\nOrice persoană are dreptul de a lua parte la conducerea treburilor publice ale țării\nsale, fie direct, fie prin reprezentanți liber aleși.\nOrice persoană are dreptul de acces egal la funcțiile publice din țara sa.\nVoința poporului trebuie să constituie baza puterii de stat; această voință trebuie să\nfie exprimată prin alegeri nefalsificate, care să aibă loc în mod periodic prin sufragiu\nuniversal, egal și exprimat prin vot secret sau urmând o procedură echivalentă care\nsă asigure libertatea votului.\nArticolul 22\nOrice persoană, în calitatea sa de membru al societății, are dreptul la securitatea\nsocială; ea este îndreptățită ca prin efortul național și colaborarea internațională,\nținându‐se seama de organizarea și resursele fiecărei țări, să obțină realizarea\ndrepturilor economice, sociale și culturale indispensabile pentru demnitatea sa și\nlibera dezvoltare a personalității sale.\nArticolul 23\nOrice persoană are dreptul la muncă, la libera alegere a muncii sale, la condiții\nechitabile și satisfăcătoare de muncă, precum și la ocrotirea împotriva șomajului.\nToți oamenii, fără nici o discriminare, au dreptul la salariu egal pentru muncă egală.\nOrice om care muncește are dreptul la o retribuire echitabilă și satisfăcătoare care\nsă‐i asigure atât lui, cât și familiei sale, o existență conformă cu demnitatea umană și\ncompletată, la nevoie, prin alte mijloace de protecție socială.\nOrice persoană are dreptul de a întemeia sindicate și de a se afilia la sindicate pentru\napărarea intereselelor sale.\nArticolul 24\nOrice persoană are dreptul la odihnă și recreație, inclusiv la o limitare rezonabilă a\nzilei de muncă și la concedii periodice plătite.\nArticolul 25\nOrice om are dreptul la un nivel de trai care să asigure sănătatea și bunăstarea lui și\nfamiliei sale, cuprinzând hrana, îmbrăcămintea, locuința, îngrijirea medicală, precum\nși serviciile sociale necesare; el are dreptul la asigurare în caz de șomaj, boală,",
            "Image": "47ab7811caa15874a4800b12175d31f3"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "invaliditate, văduvie, bătrânețe sau în celelalte cazuri de pierdere a mijloacelor de\nsubzistență, în urma unor împrejurări independente de voința sa.\nMama și copilul au dreptul la ajutor și ocrotire deosebite. Toți copiii, fie că sunt\nnăscuți în cadrul căsătoriei sau în afara acesteia, se bucură de aceeași protecție\nsocială.\nArticolul 26\nOrice persoană are dreptul la învățătură. Învățământul trebuie să fie gratuit, cel\npuțin în ceea ce privește învățământul elementar și general. Învățământul elementar\ntrebuie să fie obligatoriu. Învățământul tehnic și profesional trebuie să fie la\nîndemâna tuturor, iar învățământul superior trebuie să fie de asemenea egal,\naccesibil tuturora, pe bază de merit.\nÎnvățământul trebuie să urmărească dezvoltarea deplină a personalității umane și\nîntărirea respectului față de drepturile omului și libertățile fundamentale. El trebuie\nsă promoveze înțelegerea, toleranța, prietenia între toate popoarele și toate grupurile\nrasiale sau religioase, precum și dezvoltarea activității Organizației Națiunilor Unite\npentru menținerea păcii.\nPărinții au dreptul de prioritate în alegerea felului de învățământ pentru copiii lor\nminori.\nArticolul 27\nOrice persoană are dreptul de a lua parte în mod liber la viața culturală a\ncolectivității, de a se bucura de arte și de a participa la progresul științific și la\nbinefacerile lui.\nFiecare om are dreptul la ocrotirea intereselor morale și materiale care decurg din\norice lucrare științifică, literară sau artistică al cărei autor este.\nArticolul 28\nOrice persoană are dreptul la o orânduire socială și internațională în care drepturile\nși libertățile expuse în prezenta Declarație pot fi pe deplin înfăptuite.\nArticolul 29\nOrice persoană are îndatoriri față de colectivitate, deoarece numai în cadrul acesteia\neste posibilă dezvoltarea liberă și deplină a personalității sale.\nÎn exercitarea drepturilor și libertăților sale, fiecare om nu este supus decât numai\nîngrădirilor stabilite prin lege, exclusiv în scopul de a asigura cuvenita recunoaștere\nși respectare a drepturilor și libertăților altora și ca să fie satisfăcute justele cerințe\nale moralei, ordinii publice și bunăstării generale într‐o societate democratică.\nAceste drepturi și libertăți nu vor putea fi în nici un caz exercitate contrar scopurilor\nși principiilor Organizației Națiunilor Unite.\nArticolul 30\nNici o dispoziție a prezentei Declarații nu poate fi interpretată ca implicând pentru\nvreun stat, grupare sau persoană dreptul de a se deda la vreo activitate sau de a\nsăvârși vreun act îndreptat spre desființarea unor drepturi sau libertăți enunțate în",
            "Image": "97cf8d0a1b74900c47543265f3a44a3d"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "prezenta Declarație.",
            "Image": "edbf33b1f53e8876850b1249c1178372"
        }
    }
}
