{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470452,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "DECLARAȚIA UNIVERSALĂ A DREPTURILOR OMULUI\nPreambul\nConsiderând că recunoașterea demnității inerente tuturor membrilor familiei umane și a\ndrepturilor lor egale și inalienabile constituie fundamentul libertății, dreptății și păcii în\nlume,\nConsiderând că ignorarea și disprețuirea drepturilor omului au dus la acte de barbarie care\nrevoltă conștiința omenirii și că făurirea unei lumi în care ființele umane se vor bucura de\nlibertatea cuvântului și a convingerilor și vor fi eliberate de teamă și mizerie a fost\nproclamată drept cea mai înaltă aspirație a oamenilor,\nConsiderând că este esențial ca drepturile omului să fie ocrotite de autoritatea legii pentru\nca omul să nu fie silit să recurgă, ca soluție extremă, la revoltă împotriva tiraniei și\nasupririi,\nConsiderând că este esențial a se încuraja dezvoltarea relațiilor prietenești între națiuni,\nConsiderând că în Cartă popoarele Organizației Națiunilor Unite au proclamat din nou credința\nlor în drepturile fundamentale ale omului, în demnitatea și în valoarea persoanei umane,\ndrepturi egale pentru bărbați și femei și că au hotărât să favorizeze progresul social și\nîmbunătățirea condițiilor de viață în cadrul unei libertăți mai mari,\nConsiderând că statele membre s‐au angajat să promoveze în colaborare cu Organizația Națiunilor\nUnite respectul universal și efectiv față de drepturile omului și libertățile fundamentale,\nprecum și respectarea lor universală și efectivă,\nConsiderând că o concepție comună despre aceste drepturi și libertăți este de cea mai mare\nimportanță pentru realizarea deplină a acestui angajament,\nADUNAREA GENERALĂ proclamă\nprezenta DECLARAȚIE UNIVERSALĂ A DREPTURILOR OMULUI, ca ideal comun spre care trebuie să tindă\ntoate popoarele și toate națiunile, pentru ca toate persoanele și toate organele societății să\nse străduiască, având această Declarație permanent în minte, ca prin învățătură și educație să\ndezvolte respectul pentru aceste drepturi și libertăți și să asigure prin măsuri progresive, de\nordin național și internațional, recunoașterea și aplicarea lor universală și efectivă, atât în\nsânul popoarelor statelor membre, cât și al celor din teritoriile aflate sub jurisdicția lor.\nArticolul 1\nToate ființele umane se nasc libere și egale în demnitate și în drepturi. Ele sunt înzestrate\ncu rațiune și conștiință și trebuie să se comporte unele față de altele în spiritul\nfraternității.\nArticolul 2\nFiecare om se poate prevala de toate drepturile și libertățile proclamate în prezenta\nDeclarație fără niciun fel de deosebire ca, de pildă, deosebirea de rasă, culoare, sex, limbă,\nreligie, opinie politică sau orice altă opinie, de origine națională sau socială, avere,\nnaștere sau orice alte împrejurări.\nÎn afară de aceasta, nu se va face nicio deosebire după statutul politic, juridic sau\ninternațional al țării sau al teritoriului de care ține o persoană, fie că această țară sau\nteritoriu sunt independente, sub tutelă, neautonome sau supuse vreunei alte limitări a\nsuveranității.\nArticolul 3\nOrice ființă umană are dreptul la viață, la libertate și la securitatea persoanei sale.\nArticolul 4\nNimeni nu va fi ținut în sclavie, nici în servitute; sclavajul și comerțul cu sclavi sunt\ninterzise sub toate formele lor.\nArticolul 5\nNimeni nu va fi supus la torturi, nici la pedepse sau tratamente crude, inumane sau degradante.\nArticolul 6\nFiecare om are dreptul să i se recunoască pretutindeni personalitatea juridică.",
            "Image": "0e65939d7e3a8e17888568b52686cacc"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Articolul 7\nToți oamenii sunt egali în fața legii și au, fără nicio deosebire, dreptul la o egală protecție\na legii. Toți oamenii au dreptul la o protecție egală împotriva oricărei discriminări care ar\nviola prezenta Declarație și împotriva oricărei provocări la o asemenea discriminare.\nArticolul 8\nOrice persoană are dreptul la satisfacția efectivă din partea instanțelor juridice naționale\ncompetente împotriva actelor care violează drepturile fundamentale ce‐i sunt recunoscute prin\nconstituție sau lege.\nArticolul 9\nNimeni nu trebuie să fie arestat, deținut sau exilat în mod arbitrar.\nArticolul 10\nOrice persoană are dreptul în deplină egalitate de a fi audiată în mod echitabil și public de\ncătre un tribunal independent și imparțial care va hotărî fie asupra drepturilor și\nobligațiilor sale, fie asupra temeiniciei oricărei acuzări în materie penală îndreptată\nîmpotriva sa.\nArticolul 11\nOrice persoană acuzată de comiterea unui act cu caracter penal are dreptul să fie presupusă\nnevinovată până când vinovăția sa va fi stabilită în mod legal în cursul unui proces public în\ncare i‐au fost asigurate toate garanțiile necesare apărării sale.\nNimeni nu va fi condamnat pentru acțiuni sau omisiuni care nu constituiau, în momentul când au\nfost comise, un act cu caracter penal conform dreptului internațional sau național. De\nasemenea, nu se va aplica nicio pedeapsă mai grea decât aceea care era aplicabilă în momentul\ncând a fost săvârșit actul cu caracter penal.\nArticolul 12\nNimeni nu va fi supus la imixtiuni arbitrare în viața sa personală, în familia sa, în\ndomiciliul lui sau în corespondența sa, nici la atingeri aduse onoarei și reputației sale.\nOrice persoană are dreptul la protecția legii împotriva unor asemenea imixtiuni sau atingeri.\nArticolul 13\nOrice persoană are dreptul de a circula în mod liber și de a‐și alege reședința în interiorul\ngranițelor unui stat.\nOrice persoană are dreptul de a părăsi orice țară, inclusiv a sa, și de reveni în țara sa.\nArticolul 14\nÎn caz de persecuție, orice persoană are dreptul de a căuta azil și de a beneficia de azil în\nalte țări.\nAcest drept nu poate fi invocat în caz de urmărire ce rezultă în mod real dintr‐o crimă de\ndrept comun sau din acțiuni contrare scopurilor și principiilor Organizației Națiunilor Unite.\nArticolul 15\nOrice persoană are dreptul la o cetățenie.\nNimeni nu poate fi lipsit în mod arbitrar de cetățenia sa sau de dreptul de a‐și schimba\ncetățenia.\nArticolul 16\nCu începere de la împlinirea vârstei legale, bărbătul și femeia, fără nicio restricție în ce\nprivește rasa, naționalitatea sau religia, au dreptul de a se căsători și de a întemeia o\nfamilie. Ei au drepturi egale la contractarea căsătoriei, în decursul căsătoriei și la\ndesfacerea ei.\nCăsătoria nu poate fi încheiată decât cu consimțământul liber și deplin al viitorilor soți.\nFamilia constituie elementul natural și fundamental al societății și are dreptul la ocrotire\ndin partea societății și a statului.\nArticolul 17",
            "Image": "f11da0cf3fe47b007355ca5deed4493b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Orice persoană are dreptul la proprietate, atât singură, cât și în asociație cu alții.\nNimeni nu poate fi lipsit în mod arbitrar de proprietatea sa.\nArticolul 18\nOrice om are dreptul la libertatea gândirii, de conștiință și religie; acest drept include\nlibertatea de a‐și schimba religia sau convingerea, precum și libertatea de a‐și manifesta\nreligia sau convingerea, singur sau împreună cu alții, atât în mod public, cât și privat, prin\nînvățătură, practici religioase, cult și îndeplinirea riturilor.\nArticolul 19\nOrice om are dreptul la libertatea opiniilor și exprimării; acest drept include libertatea de a\navea opinii fără imixtiune din afară, precum și libertatea de a căuta, de a primi și de a\nrăspândi informații și idei prin orice mijloace și independent de frontierele de stat.\nArticolul 20\nOrice persoană are dreptul la libertatea de întrunire și de asociere pașnică.\nNimeni nu poate fi silit să făcă parte dintr‐o asociație.\nArticolul 21\nOrice persoană are dreptul de a lua parte la conducerea treburilor publice ale țării sale, fie\ndirect, fie prin reprezentanți liber aleși.\nOrice persoană are dreptul de acces egal la funcțiile publice din țara sa.\nVoința poporului trebuie să constituie baza puterii de stat; această voință trebuie să fie\nexprimată prin alegeri nefalsificate, care să aibă loc în mod periodic prin sufragiu universal,\negal și exprimat prin vot secret sau urmând o procedură echivalentă care să asigure libertatea\nvotului.\nArticolul 22\nOrice persoană, în calitatea sa de membru al societății, are dreptul la securitatea socială; ea\neste îndreptățită ca prin efortul național și colaborarea internațională, ținându‐se seama de\norganizarea și resursele fiecărei țări, să obțină realizarea drepturilor economice, sociale și\nculturale indispensabile pentru demnitatea sa și libera dezvoltare a personalității sale.\nArticolul 23\nOrice persoană are dreptul la muncă, la libera alegere a muncii sale, la condiții echitabile și\nsatisfăcătoare de muncă, precum și la ocrotirea împotriva șomajului.\nToți oamenii, fără nicio discriminare, au dreptul la salariu egal pentru muncă egală.\nOrice om care muncește are dreptul la o retribuire echitabilă și satisfăcătoare care să‐i\nasigure atât lui, cât și familiei sale, o existență conformă cu demnitatea umană și completată,\nla nevoie, prin alte mijloace de protecție socială.\nOrice persoană are dreptul de a întemeia sindicate și de a se afilia la sindicate pentru\napărarea intereselelor sale.\nArticolul 24\nOrice persoană are dreptul la odihnă și recreație, inclusiv la o limitare rezonabilă a zilei de\nmuncă și la concedii periodice plătite.\nArticolul 25\nOrice om are dreptul la un nivel de trai care să asigure sănătatea și bunăstarea lui și\nfamiliei sale, cuprinzând hrana, îmbrăcămintea, locuința, îngrijirea medicală, precum și\nserviciile sociale necesare; el are dreptul la asigurare în caz de șomaj, boală, invaliditate,\nvăduvie, bătrânețe sau în celelalte cazuri de pierdere a mijloacelor de subzistență, în urma\nunor împrejurări independente de voința sa.\nMama și copilul au dreptul la ajutor și ocrotire deosebite. Toți copiii, fie că sunt născuți în\ncadrul căsătoriei sau în afara acesteia, se bucură de aceeași protecție socială.\nArticolul 26\nOrice persoană are dreptul la învățătură. Învățământul trebuie să fie gratuit, cel puțin în",
            "Image": "510349b93cb870a554c0ec204e4487a7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "ceea ce privește învățământul elementar și general. Învățământul elementar trebuie să fie\nobligatoriu. Învățământul tehnic și profesional trebuie să fie la îndemâna tuturor, iar\nînvățământul superior trebuie să fie de asemenea egal, accesibil tuturora, pe bază de merit.\nÎnvățământul trebuie să urmărească dezvoltarea deplină a personalității umane și întărirea\nrespectului față de drepturile omului și libertățile fundamentale. El trebuie să promoveze\nînțelegerea, toleranța, prietenia între toate popoarele și toate grupurile rasiale sau\nreligioase, precum și dezvoltarea activității Organizației Națiunilor Unite pentru menținerea\npăcii.\nPărinții au dreptul de prioritate în alegerea felului de învățământ pentru copiii lor minori.\nArticolul 27\nOrice persoană are dreptul de a lua parte în mod liber la viața culturală a colectivității, de\na se bucura de arte și de a participa la progresul științific și la binefacerile lui.\nFiecare om are dreptul la ocrotirea intereselor morale și materiale care decurg din orice\nlucrare științifică, literară sau artistică al cărei autor este.\nArticolul 28\nOrice persoană are dreptul la o orânduire socială și internațională în care drepturile și\nlibertățile expuse în prezenta Declarație pot fi pe deplin înfăptuite.\nArticolul 29\nOrice persoană are îndatoriri față de colectivitate, deoarece numai în cadrul acesteia este\nposibilă dezvoltarea liberă și deplină a personalității sale.\nÎn exercitarea drepturilor și libertăților sale, fiecare om nu este supus decât numai\nîngrădirilor stabilite prin lege, exclusiv în scopul de a asigura cuvenita recunoaștere și\nrespectare a drepturilor și libertăților altora și ca să fie satisfăcute justele cerințe ale\nmoralei, ordinii publice și bunăstării generale într‐o societate democratică.\nAceste drepturi și libertăți nu vor putea fi în niciun caz exercitate contrar scopurilor și\nprincipiilor Organizației Națiunilor Unite.\nArticolul 30\nNicio dispoziție a prezentei Declarații nu poate fi interpretată ca implicând pentru vreun\nstat, grupare sau persoană dreptul de a se deda la vreo activitate sau de a săvârși vreun act\nîndreptat spre desființarea unor drepturi sau libertăți enunțate în prezenta Declarație.",
            "Image": "c0493a47b667ac743626d19cfb5f9689"
        }
    }
}
