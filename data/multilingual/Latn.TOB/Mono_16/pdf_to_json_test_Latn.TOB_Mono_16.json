{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471059,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "NA NQATAXACPI NA \u1ef8OTTA'A'T SHI\u1ef8AXAUAPI MAYI NETALEC ANA 'ALHUA\nNa Hua'auchiguii N'aqtacpi\nCha'ayi qa\u1ef9a\u1ef9ateeta de'eda huesochiguii nataxac, qataq da huo'o ca\nqai'ot \u1ef9a\u1ef9amaqchiguii, qataq da nlagaxayic mayi huetalec ana 'alhua,\nchigoqchigui, qataq da 'eetec da qaica da huo'o ca napacalec ca l\u1ef9a,\nhuo'otaq da qa\u1ef9acona ca lalamaxat i 'oonolec 'enauac na shi\u1ef9axauasat.\nQataq qa\u1ef9a\u1ef9ateeta da souaxat ca saqa\u1ef9a\u1ef9ateelec lataxac, qataq da\nqa\u1ef9I'ina 'I da lataxac ca shi\u1ef9axaua, da nachida da chigoqchigui da\nqai'otec ca qauem qataq da saqaiyacnapec na \u1ef9ale, \u1ef9oqo'oyi namayipi sa\nishit da pal da lavil\u1ef9axac, qataq souaxat da qanasachigui nagui da\nqalapaxai da qa\u1ef9auotaique no'on llic na shi\u1ef9axauasat, qataq naua aq\nnaidauo na'axa'te mayi heutoiguilo da 'enauac na shi\u1ef9axauapi \u1ef9ataqta\nhuesochiguii qanqo\u1ef9in, imeuo da lcolanaxa qataq da lachoxoyic, qataq sa\nishit da qo\u1ef9inapega souaxat ca l'aqtac qataq souaxat ca\nl'amqaanataxanaxac.\nQataq iuen da ne'ena maichi lataxac na shi\u1ef9axauapi \u1ef9ataqta qanpaxatalec\nqataq qai'ot ca llic, yaqto' ca shi\u1ef9axaua sa ishit da I'ot ca sa\nlhuennataxa, huaa nachi ishit da data\u1ef9a 'aguet cam sa ishit da\ndechoxonnataxan huo'otaq ca huetaiya' naq'en ca l\u1ef9a.\nQataq iuen da qalapaxai da qai'ot ca llic da yaqto' nhuoteeta't 'enauac\nna netalguete naua \u1ef9otta 'a't 'ale'u.\nCha'ayi ne'ena \u1ef9otta 'a't shi\u1ef9axauapi mayi hueto'ot na huaxa\u1ef9a't\nnta'alpi, na mayipi mashi sogote da nasachigui da \u1ef9irei da l'aqtac da\n'enapec \u1ef9ataqa pi'i\u1ef9a'a ne'ena l'atchiguii maichi lataxacpi na\nshi\u1ef9axauapi, qataq da maichi l'amaqchic i 'oonolec, qataq da lta'adaic\nnaigui i 'oonolec, qataq da 'eetec na mavipi da qaica da huo'o ca\nnapacalec ca l\u1ef9a, na \u1ef9ale qataq ana 'alo, qataq na mayipi I'axateec\nde'eda l'aqtac da yaqto' qai'ot ca llic da \u1ef9a\u1ef9amaxai qanqo\u1ef9in na\nshi\u1ef9axauapi qaica ca iueetac, yaqto' ca shi\u1ef9axaua \u1ef9ataqta huesochiguii.\nQataq ne'ena nta'alpi mayi \u1ef9alectau'a de'eda qai'ot, na mayipi \u1ef9an da\nl'aqtac da 'enapec itauan da l'onataxanaxac nam huaxa\u1ef9a 't nta'alpi, da\nyaqto' \u1ef9ataqta qantela'a de'eda maichi lataxac nam netalguete naua \u1ef9otta\n'a't 'ale'u, qataq huesochiguii da I'ottac ca maichi la\u1ef9aanataxanaxac na\nshi\u1ef9axauasat, qataq.\nQa\u1ef9a\u1ef9ateeta da 'enauac ne'ena 'eeta'a't nhuennataxacpi qata ne'ena\nmaichi lataxac na shi\u1ef9axauapi, qataq da 'eetec da huesochiguii na\nmayipi, \u1ef9ataqta huo'o ca lta'araic naigui da \u1ef9ataqta qaipacchigui\nqai'ot, cha'avi maichi n'aqtac.\nDe'eda ima'a't ltaxa\u1ef9axac na Nta'alpi\nLapaxai ne'ena n'aqtacpi mayi mashi qanasachigui da yaqto' mpaxatalec da\nmaichi lataxac ma \u1ef9otta't shi\u1ef9axauapi, cha'ayi \u1ef9ataqta 'enauac da\n'eeta'a't da lhuennataxac na mayipi, qaq \u1ef9oqo'oyi iuen da 'enauac na\nshi\u1ef9axauapi \u1ef9otta'a't na l'aqtac n'aaxata 'a't, yaqto' i 'oonolec na\nmayipi hua'otaq na nocittagui ca l'onataxanaxac, ishit da nachi 'eetai'\ntatapigui lauel damayi, qataq ishit da huelec da I'ot, chigoqchigui",
            "Image": "f866bb40c827ceb8246990295d734ff1"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "naq'en ca paxaguenaxac, qataq da na paxaguenataxanaxac, qataq ipacchigui\nnaq'en damayi, da ishit da nquigaxattashiguem ca I'ot cam qanayiuta'a\n'alhua, qataq naua l\u1ef9a 't 'ale'u, da yaqtohuo'o da nuattonaguec qataq da\nqaipacchigui da qai'ot ivida'alo naua l\u1ef9a't 'ale'u mayi nataq'en\nnanettau'a de'eda, qataq naua l\u1ef9a't 'ale'u qanayiitalguete mayi\nhueto'oto da lamaxasoxonaxac ne'ena nta'alpi.\nART\u00cdCULO 1\n'Enauac na naaxat shi\u1ef9axauapi na mayipi huesochiguii qataq 'eeta'a't da\nl'amaqchic qataq da 'enec qataq \u1ef9ataqta \u1ef9a\u1ef9ate'n naua lataxaco qataq nua\nno'o'n nvil\u1ef9axaco, qaq \u1ef9oqo'oyi iuen da i 'oonolec \u1ef9ataqta itauan\nichoxoden ca l\u1ef9a\nART\u00cdCULO 2\n'Enauac na shi\u1ef9axauapi \u1ef9alectau'a 'enauac ne'ena lataxaguesat qataq da\n'eetec da huesochiguii qanqo\u1ef9in namayipi mayi mashi qanasachigui qataq\nqo\u1ef9idelec ana'ana nede, qaica da huo'o ca qai\u1ef9otauga 'enauac na\nshi\u1ef9axauasat na'aictaga ca 'eetec ca l'ogueyaxac \u1ef9ale qataq 'alo, qataq\nnaua l'aqtaqa nataq 'en da l'amqajnataxanaxac huo'otaq da 'eetec cam\nla\u1ef9aanec huo'otaq da 'eetec ca l\u1ef9a na\u1ef9aanataxanaxac, qataq cam\nchigoqta'a 'alhua, huo'otaq cam chigoxoigui, sallaxanec huo'otaq\nchoxodaq huo'otaq cam l\u1ef9a lataxac.\nNataq'en sa ishit da huo'o ca qai\u1ef9otauga huasoilec da llic ca\nla\u1ef9aanataxanaxac huo'otaq na \u1ef9otta 'a't llic na lataxaguesat cam 'alhua\nmayi netaa ca shi\u1ef9axaua, nachi 'en 'am da huo'otaq netaa ca 'alhua mayi\nnalamaxat qo\u1ef9ittalec na alaqpi huo'otaq da chochi qaipataxalec da\nilotague', qalaxayi sa ishit da \u1ef9aqauga huo'otaq da 'ico ' noxonecpi\nhueto 'ot da lamaxasoxonaxac ca nta'a mayi ilotague que'eca 'alhua.\nART\u00cdCULO 3\n'Enauac i 'oonolec na shi\u1ef9axauasat nhuanau'a da ntaunaguec da\nnachaalataxac, qataq \u1ef9ataqta huesochiguii, qataq \u1ef9ataqta qantela'a da\nnachaalataxac.\nART\u00cdCULO 4\nQaica da huo'o ca 'ico' nlatac huo'otaq da chochi qa\u1ef9amaqtac cha'ayi\nde'eda 'eetec ca nlatac huo'otaq da llic da chochi qa\u1ef9amaqtaq damayi\nnagui sa ishit da qa\u1ef9ashiita da qai'ot.\nART\u00cdCULO 5\nQaica da huo'o ca qa\u1ef9auo'o ca nhuaxanaguec huo'otaq da qai'ot ca\nncoitaguec huo'otaq da saqaichidapec, qaica ca qo\u1ef9anaigui qataq\nsaqaiyacnapec.\nART\u00cdCULO 6\n'Enauac na shi\u1ef9axauasat sa ishit da qaillapeguem da huo 'o ca taigue, na\n'aicta xa da \u1ef9aqa 'a ca hueta 'a, qalaq qailo'oguet cha'ayi n'attau'a\n'enauac na lataxaguesat.",
            "Image": "5424f512dfb6dfc1099bb949d16413bd"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ART\u00cdCULO 7\n'Enauac na shi\u1ef9axauasat 'eeta'a't qaica da huo'o ca napacalec ca l\u1ef9a\nsouaxat na \u1ef9otta'at llic na nqataxacpi, sa ishit da qai\u1ef9ottacachi\nnamayipi cha'ayi nachi 'eeta'a't da hueto'ot na \u1ef9otta'a't nqataxacpi.\n'Enauac 'eeta'a't da huoto'ot da ltelaqtaxanaxac na nqataxacpi, qaica da\nhuo'o ca qai\u1ef9ottapeuga huo'otaq da saqaipaguelec ne'ena n'aqtacpi mayi\nqo\u1ef9ittai.\nART\u00cdCULO 8\n'Ennauac na shi\u1ef9axauasat ishit da I'ot ca llic ca l'aqtac da \u1ef9aneu'a na\naloico l'o'pi nta'alpi mayi ilotague' cam 'alhua, da yaqto' ca mayi\nqanpaxatalec sa ishit da qan'aqchit cha'ayi mashi n'attau'a na\nnqataxacpi mayi I'ot da qailo'oguet camayi, mayi n'attalecpi que'eca\n'alhua.\nART\u00cdCULO 9\nQaica da huo'o ca chichi qa\u1ef9acoolec da qaicoi', qa\u1ef9apou'a, huo'otaq da\nqai'odauec nachi ca llalaqpi, cha'ayi ca mayi huo'o naq ' enec da\nyi'oqchigui nachaalataxac, yoqo'oyi iuen da qa\u1ef9a\u1ef9amaxatchiguii ca\nqai'otec, huo'otaq qai'otec ca l\u1ef9alataxac mayi ishit da mpaxatalec da\nlataxac ca mayi. 'Enauac na shi\u1ef9axauasat sa ishit da huo'o ca\nqaillapeguem da huo'otaq I'ada't ca la\u1ef9ipi da yaqto' nachajlec qataq da\ndeqalaec cam 'eetapeguec camayipi.\nART\u00cdCULO 10\nEnauac na shi\u1ef9axauapi ishit da huo'o ca I'ot, cha'ayi namayipi nachi\n'eeeta'am na la\u1ef9ipi, da ishit da qan'axa\u1ef9axana ca 'enapec, qataq da\nqai'otec cam \u1ef9a\u1ef9amaqchiguii lataxac, huaa qanqo\u1ef9in ca \u1ef9aqauga\nl'onataxanqa' nam loicnatac na aloicpi, mayi \u1ef9aqauga da yagto'\nqa\u1ef9a\u1ef9amaxaji ca llic da lataxac camayi, qataq cam ishit da I'ot lataxac,\nhuo'otaq da qanmit cam negue't ca lataxac mayi qa\u1ef9aqtapeguelec camayi,\nmayi iuen da qaidolec nam lataxacpi mayi I'ot ca llic na lasouaxashitpi.\nART\u00cdCULO 11\nEnauac na shi\u1ef9axauapi mayi huo'o cam chochi qa\u1ef9asaqtapeguelec ishit da\nchochi qampaxatalec da huo'otaq saxanaxa da \u1ef9oqta qa\u1ef9a\u1ef9ateeta cam\nlasouaxashit da 'eesa, qaipacchigui ca 'enapec nam nqataxacpi qataq da\nllic da qanmit camayi, da huo'otaq saxanaxa da \u1ef9oqta qa\u1ef9a\u1ef9ateeta da\nishit da data\u1ef9a'aguet cam qa\u1ef9asaqtapelec lasouaxashit camayi.\nSaishit da huo'o ca qa\u1ef9auo'o ca nhuaxanaguec souaxat cam I'ot, huo'otaq\nda huo'o ca lataxac saipaguelec, da huaqchigui da huo'o ca qai'ot mayi\nsaishit da 'iso' na'aqchit nam lataxaguesat, mayi ishit da \u1ef9ashiita cam\nqanayiuta'a 'alhua huo'otaq cam l\u1ef9a 'alhua. Nataq'en saishit da\nqa\u1ef9asaxalec ca nhuaxanaguec lta'adaic mayi sanatenguet da lataxac\nco'ollaq qaitaxa\u1ef9apigui que'eca lasouaxashit.\nART\u00cdCULO 12\nQaica da huo'o ca qai'igueeta'a da huo'o ca qai'otec salataxac da\nlalamaxat nachaalataxac, huo'otaq na llalaqpi, qataq ca lma', qataq da",
            "Image": "1290430ee611defaf50000b0cff2219d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "qaimeten aca lede, huo'otaq da qaishigueeta'a da no'on lataxac camayi,\nhuo'otaq da no'on n'aqtaguec cha'ayi 'enauac na shi\u1ef9axauapi iuen da\nntela'a qanqo\u1ef9in na lataxacpi mayi I'ot na llic cam chochi\nnshiguenataxanaxac huo'otaq nshiunaxanaxac.\nART\u00cdCULO 13\n'Enauac na shi\u1ef9axauapi ishit quenhuotapigui' qaica ca 'eetega qataq\nishit da maichi lca'aique cam naa que'eca 'alhua mayi hueta'a.\n'Enauac na shi\u1ef9axauapi ishit da ca'ai cam hueta'a 'alhua, nachi 'en'am\ncam hueta'a ishit da huo'o ta\u1ef9a l\u1ef9a 'alhua, qataq ishit da \u1ef9I'iguelaxa\ncam chigoqchiguina 'alhua.\nART\u00cdCULO 14\nDa huo'otaq huo'o ca qaicaatac, qalaq 'enauac na shi\u1ef9axauapi ishit da\nnmitaique ca lli'iguenqa', qataq iuen da \u1ef9ataqta machigui qanqo\u1ef9in,\nnai'ctaxa cam hueta'a 'alhua.\nQalaxayi de'eda lataxac saishit da qai'ogoxona da huo'otaq\nqa\u1ef9ata\u1ef9a'aguet ca I'ot nam loicnatac na lataxaguesat, da huo'otaq\n\u1ef9ataqta 'eesa cam qai'ot nasouaxashit huo'otaq cam l\u1ef9a lataxac mayi\ndata\u1ef9a'aguet name lataxacpi mayi nasachigui co'ollaxa nam \u1ef9otta 'a't nta\n'alpi mayi huaxa\u1ef9a't.\nART\u00cdCULO 15\n'Enauac na shi\u1ef9axauapi ishit, da nanedeuo cam hueta'a 'alhua.\nQaica da huo'o ca ishit da saqa\u1ef9ashinem da nanedaxac cam hueta'a 'alhua,\nhuo'otaq da nadalaxat da nanedeu'a ca l\u1ef9a'alhua mayi sa ishit da lma'.\nART\u00cdCULO 16\n'Enauac na \u1ef9ale qataq ana 'alo da ivita da mashi \u1ef9I qalaq ishit da\nsaqaillapeguem ca I'ot souaxat da nqomshaxac huo'otaq cam chigoxoigui\nhuo'otaq souaxat ca l'amqajnataxanaxac, nachi sa qa\u1ef9ashinem da huadon\nuo'otaq da \u1ef9auo'o na llalaqpi, huo'otaq da saqa\u1ef9alemaxat de'eda\nladonaxac, da a nca'altaic ca mayi, huo'otaq da nalte' aca lhua.\nNachaqdata da \u1ef9oqta huesochiguini camayi huo'otaq da \u1ef9ataqta\n\u1ef9a\u1ef9amaxadeeta ca I'ot, nachi ishit da qaltaq huadon.\nCha'ayi ne'ena huadoota'a'tpi qataq na llalaqpi namayipi nachina na\nqanayiutapeguelec qataq nachina na 'ico'nllitai 'enauac na shi\u1ef9axauapi\ncam qanayiuta'a qataq namayipi iuen da \u1ef9ataqta qampaxatalec que'eca\nqanayiuta'a 'alhua.\nART\u00cdCULO 17\n'Enauac nashi\u1ef9axauapi ishit da \u1ef9auo'o na maiche lalamaxatpi, huo'otaq da\nnhuaata'ai' ca l\u1ef9a.\nQaica da huo'o ca chochi qa\u1ef9acojlec da qaillapeguem ca maichi lalamaxat.\nART\u00cdCULO 18",
            "Image": "61b9a47d7462efaccff36dad4938dbfa"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "'Enauac na shi\u1ef9axauapi saishit da qaillapeguem da huesochiguii lataxac\nda lhuennataxac, huo'otaq da lavil\u1ef9axac qataq ca l'amqajnataxanaxac,\nnataq'en saishit da qaillapeguem da nadalaxat cam l'amqajnataxanaxac\nhuo'otaq da lpi'i\u1ef9axac, nataq'en saishit da qaillapeguem da \u1ef9achaxan ca\nlpi'i\u1ef9axac huo'otaq da l'amqajnataxanaxac, nai>>ctaxa da 'oonolec camayi\nhue'otaq da huaxaiguet na la\u1ef9ipi, nachi 'en'am da \u1ef9ataqta nachaxaata\nhuo'otaq da saishit da nachaxaata, souaxat da napaxaguenataxanaxac,\nqataq da llic da huo'o ca I'ot, huo'otaq da \u1ef9ataqta ilotelec da llic cam\nl'amqanataxanaxac.\nART\u00cdCULO 19\n'Enauac na shi\u1ef9axauapi saishit da qaillapeguem da I'axat da lhuennataxac\nhuo'otaq da huo'o ca l'aqtac; qaq de'eda 'eetec da saishet da qo\u1ef9inapega\ndamayi ivida'a nataq'en da saishet da huo'otaq saqa\u1ef9alemaxat camayi\nsouaxat cam lhuennataxac mayi I'axateec co'ollaxa, qataq saishet da\nhuo'otaq qanmittac, qataq camayi ishit da huo'o ca I'axateec\nlhuennataxac, na'aictaxa da qa\u1ef9oqtegeu ivida'a ca l\u1ef9a 'alhua, qataq\nishit da \u1ef9achalec aca camachaqca lmalate na na'axa\u1ef9axacpi.\nART\u00cdCULO 20\n'Enauac na shi\u1ef9axauapi ishit da \u1ef9alegueu'a da huo'o na ntaxa\u1ef9axac,\nhuo'otaq da \u1ef9alegoigui da huo'o ca naneda't shi\u1ef9axauapi, da I'ot da llic\ncam 'eetapeguec \u1ef9a\u1ef9amaqchiguii.\nQaica da huo'o ca chochi na\u1ef9amaxalec da nanedeu'a qanqo\u1ef9in da huo'oi ca\nnaneda't shi\u1ef9axauapi.\nART\u00cdCULO 21\n'Enauac na shi\u1ef9axauapi ishit da do'onoataxaneu'a da l'onataxanaxac ca\nnta'a mayi ilotague' ca 'alhua cam hueta'a, ishit da maichi huapegue' da\ndetaxa\u1ef9apegue' ca nta'a, huo'otaq da \u1ef9auota'a ca ltaxa\u1ef9anexanec mayi\nmaichi lca'egueshic.\n'Enauac na shi\u1ef9axauapi saisnit da qaillapeguem da huo'o ca inoxoneu'a\ncha'ayi nachi 'eeta'am 'enauac na la\u1ef9ipi shi\u1ef9axauapi da ishit da huo'o\nca lo'onataxanaxac que'eca 'alhua mayi hueta'a.\nDa lasataxac 'enauac na shi\u1ef9axauapi nachida da I'ot da l'aaxac ca nta'a\nmayi ilo'ogue 'enauac namayipi, de'eda nasataxac damayi da qai'ot qalaq\n\u1ef9ataqta qa\u1ef9a\u1ef9amaxatchiguii da nallida't qanqo\u1ef9in, qataq da qa\u1ef9ahuo'oi\nnaua laloqo'te qanqo\u1ef9in de'eda allitaxac, de'eda allitaxac I'ot da\nqa\u1ef9atalec cam dauegaxan \u1ef9aguec na nale, qataq saishit da qa\u1ef9auaachigui\nqanqo\u1ef9in cam nallij i 'oonolec, huo'otaq da qa\u1ef9ahuota'a cam l\u1ef9a lataxac\nda huo'o ca qanallijlec da qa\u1ef9ahuotaique da nta'a, mayi nataq'en\n\u1ef9a\u1ef9amalechiguii.\nART\u00cdCULO 22\n'Enauac na shi\u1ef9axauapi mayi \u1ef9alectaigui cam la\u1ef9ipi ca hueta'a, namayipi\nishit da qa\u1ef9auo'o aca lashieu, qataq na llalaqpi, qataq ishit da qa\u1ef9anem\nda ivita da i\u1ef9axanaique. Chigoqchigui qanqo\u1ef9in aim laponguishi anom mayi\nilotague' ca nta'a mayi ilotague' que'eca 'alhua, huo'otaq ana chigaqa'a\nna la\u1ef9ipi nta'alpi naua l\u1ef9a't 'ale'u, mayi qa\u1ef9amaxatchiguii da llic da",
            "Image": "325993ce53c88ae961000c9a1bfe57b2"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ilo'ogue ne'ena nta'alpi, 'enauac ne'ena shi\u1ef9axauapi iuen da \u1ef9ataqta\nmachiguini qanqo\u1ef9in qataq ishit da nhuanau'a de'eda nsallaxa qataq da\n\u1ef9alecta'aguet 'enauac na la\u1ef9ipi, qataq da maichi lataxac na mayipi,\nqataq 'enauac na lhueneguesat da nachaalataxac qataq qaica ca 'eetega da\nI'ot da maichi laaxataxac da maichi nachaalataxac.\nART\u00cdCULO 23\n'Enauac na shi\u1ef9axauapi ishit da \u1ef9auo'o ca l'onatac qataq da maichi\nlca'aique ca ishit da I'ot l'onatac, qalaxayi nalochiguii qanqo\u1ef9in da\nlashiichi\u1ef9axac qataq \u1ef9ataqta \u1ef9a\u1ef9amaxadeeta qataq qaiqataxana'I da\nsaishit da huo'o ca na'aq nachi qaica ca l'onatac camayi.\n'Enauac na shi\u1ef9axauapi saishit da huo'otaq qalca'atagui da qai'ot ca\nnshiitenaguec ca l'onataxanaxac, da lashiichi\u1ef9axac nachi 'eeta 'am na\nle\u1ef9ipi.\n'Enauac na shi\u1ef9axauapi mayi do'onataxaatac iuen da\u1ef9ataqta nalochiguii\nqanco\u1ef9in da nshiitenaguec qataq \u1ef9a\u1ef9amaqchiguii qanqo\u1ef9in qataq\nqaipactelec nachi 'en'am na llalaqpi, de'eda nshiitenaguec nateeteguet\nqanqo\u1ef9in da no'on lataxac camayi qataq \u1ef9ataqta qanaloqteeta't da ivita\nca laloqo', huo'otaq da iuen da qa\u1ef9amaxaji cam saxanaxa da ime, huo'otaq\nca l\u1ef9a lataxac mayi ishit da mpaxatalec da lataxac camayi.\n'Enauac na shi\u1ef9axauapi ishit da I'ayii da llic da no'onataxanaxac\nhuo'otaq da nanedeu'a ca l\u1ef9a ilotague' da no'onataxanaxac da yaqto'\nishit da qaiuejlec da l'onataxanaxac.\nART\u00cdCULO 24\n'Enauac na shi\u1ef9axauasat sa ishit da qaillapeguem da nmataxac, qataq\nishit da huo'o ca l\u1ef9a I'ottac da \u1ef9I'imaqta, qataq naua loga'te da\nl'onataxanaxac naloteguet qanqo\u1ef9in cam I'ottac, qataq naua laloxoqui' da\nnmateec qanqo\u1ef9in qaishiite'n.\nART\u00cdCULO 25\n'Enauac na shi\u1ef9axauasat iuen da \u1ef9ataqta nalochiguii qaica da huo'o ca\niueetac qanqo\u1ef9in, nachi 'en'am na llalaqpi, no'oita qataq\n\u1ef9a\u1ef9amaqchiguii, sa ishit da iueetac ca aloq qataq qaitaunec ca l\u1ef9a\nntaunaxanaxac, nataq'en iuen da qaiqataxana'I aca nshiitenaqte da ivita\nda qaica ca l'onatac, huo'otaq da sano'on, huo'otaq da sada' aiigue,\nhuo'otaq da pa'aic, qataq da mashi \u1ef9a'axaiqui, huo'otaq da huaigui ca\nl\u1ef9a lataxac, huo'otaq da deqat ca chigoqtapoigui na lhueneguesat\n\u1ef9asouaxat cam negue't ca lataxac mayi sa ishit da lhuennataxa ca mayi.\nDa 'eetec aca 'alo da deco'o qataq na nogotolec iuen da \u1ef9ataqta\nqantela'a qataq qanayiuapegue'. 'Enauac na nogotolec mahyi chigoxoiguilo\ncaua namoxo'u huo'otaq da \u1ef9aqa'a aca chigoxoigui namayipi 'enauac 'eeta\n'a't iuen da \u1ef9ataqta qantela'a.\nART\u00cdCULO 26\n'Enauac na shi\u1ef9axauasat iuen da \u1ef9ataqta napaxaguen, qalaxyi de'eda\nnapaxaguenataguec sa ishit da ishiiten imauec de'eda hua'auchiguii\nnapaxaguenataguec da yaqto' \u1ef9a\u1ef9ate'n naua llico na hua'auchiguii",
            "Image": "cfea0d692c95665280ae089faae7b629"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "na\u1ef9aaneguesat. Ne'ena hua'auchiguii na\u1ef9aaneguesat iuen da \u1ef9oqta\nqalapaxai da qai'ot. Da qalapaxai ca llic ne'ena \u1ef9otta'a't na\u1ef9aaneguesat\nqalaq iuen da qaica ca ichi\u1ef9auga, qataq da qananedeu'a ne'ena\nqa\u1ef9oqotchiguemec na\u1ef9aaaneguesat qalaq qaica da huo'o ca qai\u1ef9otauga,\nqalaxayi nataq'en iuen da qailoteguet cam \u1ef9oqta 'eesa sa ivi' da nqat\nne'ena na\u1ef9aaneguesat.\nQataq 'enauac ne'ena napaxaguenataxanaxacpi iuen da \u1ef9oqta naaxat naq'en\nda lauattonaxanaxac na shi\u1ef9axausat qataq \u1ef9a'anaqchitec cam lataxac mayi\nishit da I'ot qataq da huesochiguii naq'en namayipi, nataq'en itaunec da\n\u1ef9a\u1ef9ateeteguet na lataxacpi, qataq da 'eetec da qanhualaxaine' ca n\u1ef9a\nqataq da 'eetec da nhuoteeta't na netalguete naua \u1ef9otta't 'ale'u, qataq\n'enauacna \u1ef9otta 'a't na l'aqtac huo'otaq ca l'amqajnataxanaxac, qataq da\nqalapaxai ca llic na I'otpi na \u1ef9otta'at nta 'alpi mayi naneeta'a't da\nyaqto' lactapiguii na shi\u1ef9axauasat.\nNam huo'o na llalaqpi ishit da maichi lca'ateu'a ca lataxac da\nnapaxaguenatageuc na llalaqpi.\nART\u00cdCULO 27\n'Enauac na shi\u1ef9axauasat ishit da maichi chigoqchigui da \u1ef9alegueu'a\n'enauac na maichi lalamaxat lataxac cam netaigui shi\u1ef9axauapi, qataq\n'enauac na \u1ef9a\u1ef9amaqchiguii lataxagesat na lalamaxat layaanecpi mayi ishit\nda \u1ef9a\u1ef9amajni camayipi qataq ishit da \u1ef9aconguet ca chigaqaigui.\n'Enauac na shi\u1ef9axauasat iuen da qantela'a cam lalamaxat la\u1ef9aanec,\nhuo'otaq ca yi'oqchigui lalamaxat mayi chigaqaigui ca I'ottac la\u1ef9aanec,\nhuo'otaq da I'ottac ana nere, huo'otaq na no'on ne'enaqtacpi mayi maichi\nlalamaxat l'onatac.\nART\u00cdCULO 28\n'Enauac na shi\u1ef9axauasat ishit da qai'otec ca llic da yaqto' qaica ca\nmachicague't da ivida'alo naua l\u1ef9a't 'ale'u, mayi qailotagueta mayi\nnataq'en ividaugalo 'enauac ne'ena nqataxacpi mayi mashi qanasachigui,\nyaqto' \u1ef9ataqta qaipacchigui da qai'ot 'enauac ca 'enapec.\nART\u00cdCULO 29\n'Enauac na shi\u1ef9axauasat ishit da huo'o ca I'ottac cam hueta'a, cha'ayi\nnachicata cam hueta'a mayi huesochiguii da huo'o cam I'ottac qataq sa\nishit da qo\u1ef9iitega.\nDa ivita da huo'o ca \u1ef9acoolec da I'ot huo'otaq cam l\u1ef9a lataxac mayi sa\nishit da illapec da qai'ot ne'ena nqataxacpi, qalaq 'enauac na\nshi\u1ef9axauapi ishit da qai'ot ca \u1ef9ashiita ne'ena nqataxacpi yaqto' ca mayi\nnataq'en ishit da huo'o ca qai'ot, qataq da qaipacchigui da qai'ot ca\nlataxac \u1ef9a\u1ef9amaqchiguii, yaqto' 'enauac na shi\u1ef9axauasat qaica ca\nmachicage't qataq sa ishit da huo'o ca qo\u1ef9iitega.\nN'ena nqataxacpi qataq da nataxac mayi huesochiguii, sa ishit da\nqai'onataxana da huo'otaq qa\u1ef9ata\u1ef9a'aguet cam 'eetapeguec qataq nam\nl'auaxanec lataxac mayi lapaxai na \u1ef9otta'a't nta'alpi mayi nanetta 'a't.\nART\u00cdCULO 30",
            "Image": "f617286b0a20406665dea9a890750bce"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Qaica qome da huo'o ca 'oonlec ne'ena nanettai mayi qanasachigui da\nqo\u1ef9inac chigoqchigui da I'ot ca l'aqtac ca camachicague't na nta 'alpi,\nda huo'otaq huo'o ca \u1ef9anem shi\u1ef9axauapi huo'otaq ca 'oonolec namayipi da\nyaqto' huo' ca ishit da \u1ef9acoolecda I'ot, huo'otaq da \u1ef9aueca'a't ca\nla\u1ef9ipi da yaqto' nlaxaji ca 'oonolec ne'ena nqataxacpi, huo'otaq da\nnlaxaji da nataxac mayi huesochiguii, mayi mashi nasachigui qataq\nlapaxai.",
            "Image": "0208603a5de4d7b27c31b475d9a66498"
        }
    }
}
