{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471059,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "NA NQATAXACPI NA ỸOTTA'A'T SHIỸAXAUAPI MAYI NETALEC ANA 'ALHUA\nNa Hua'auchiguii N'aqtacpi\nCha'ayi qaỹaỹateeta de'eda huesochiguii nataxac, qataq da huo'o ca\nqai'ot ỹaỹamaqchiguii, qataq da nlagaxayic mayi huetalec ana 'alhua,\nchigoqchigui, qataq da 'eetec da qaica da huo'o ca napacalec ca lỹa,\nhuo'otaq da qaỹacona ca lalamaxat i 'oonolec 'enauac na shiỹaxauasat.\nQataq qaỹaỹateeta da souaxat ca saqaỹaỹateelec lataxac, qataq da\nqaỹI'ina 'I da lataxac ca shiỹaxaua, da nachida da chigoqchigui da\nqai'otec ca qauem qataq da saqaiyacnapec na ỹale, ỹoqo'oyi namayipi sa\nishit da pal da lavilỹaxac, qataq souaxat da qanasachigui nagui da\nqalapaxai da qaỹauotaique no'on llic na shiỹaxauasat, qataq naua aq\nnaidauo na'axa'te mayi heutoiguilo da 'enauac na shiỹaxauapi ỹataqta\nhuesochiguii qanqoỹin, imeuo da lcolanaxa qataq da lachoxoyic, qataq sa\nishit da qoỹinapega souaxat ca l'aqtac qataq souaxat ca\nl'amqaanataxanaxac.\nQataq iuen da ne'ena maichi lataxac na shiỹaxauapi ỹataqta qanpaxatalec\nqataq qai'ot ca llic, yaqto' ca shiỹaxaua sa ishit da I'ot ca sa\nlhuennataxa, huaa nachi ishit da dataỹa 'aguet cam sa ishit da\ndechoxonnataxan huo'otaq ca huetaiya' naq'en ca lỹa.\nQataq iuen da qalapaxai da qai'ot ca llic da yaqto' nhuoteeta't 'enauac\nna netalguete naua ỹotta 'a't 'ale'u.\nCha'ayi ne'ena ỹotta 'a't shiỹaxauapi mayi hueto'ot na huaxaỹa't\nnta'alpi, na mayipi mashi sogote da nasachigui da ỹirei da l'aqtac da\n'enapec ỹataqa pi'iỹa'a ne'ena l'atchiguii maichi lataxacpi na\nshiỹaxauapi, qataq da maichi l'amaqchic i 'oonolec, qataq da lta'adaic\nnaigui i 'oonolec, qataq da 'eetec na mavipi da qaica da huo'o ca\nnapacalec ca lỹa, na ỹale qataq ana 'alo, qataq na mayipi I'axateec\nde'eda l'aqtac da yaqto' qai'ot ca llic da ỹaỹamaxai qanqoỹin na\nshiỹaxauapi qaica ca iueetac, yaqto' ca shiỹaxaua ỹataqta huesochiguii.\nQataq ne'ena nta'alpi mayi ỹalectau'a de'eda qai'ot, na mayipi ỹan da\nl'aqtac da 'enapec itauan da l'onataxanaxac nam huaxaỹa 't nta'alpi, da\nyaqto' ỹataqta qantela'a de'eda maichi lataxac nam netalguete naua ỹotta\n'a't 'ale'u, qataq huesochiguii da I'ottac ca maichi laỹaanataxanaxac na\nshiỹaxauasat, qataq.\nQaỹaỹateeta da 'enauac ne'ena 'eeta'a't nhuennataxacpi qata ne'ena\nmaichi lataxac na shiỹaxauapi, qataq da 'eetec da huesochiguii na\nmayipi, ỹataqta huo'o ca lta'araic naigui da ỹataqta qaipacchigui\nqai'ot, cha'avi maichi n'aqtac.\nDe'eda ima'a't ltaxaỹaxac na Nta'alpi\nLapaxai ne'ena n'aqtacpi mayi mashi qanasachigui da yaqto' mpaxatalec da\nmaichi lataxac ma ỹotta't shiỹaxauapi, cha'ayi ỹataqta 'enauac da\n'eeta'a't da lhuennataxac na mayipi, qaq ỹoqo'oyi iuen da 'enauac na\nshiỹaxauapi ỹotta'a't na l'aqtac n'aaxata 'a't, yaqto' i 'oonolec na\nmayipi hua'otaq na nocittagui ca l'onataxanaxac, ishit da nachi 'eetai'\ntatapigui lauel damayi, qataq ishit da huelec da I'ot, chigoqchigui",
            "Image": "f866bb40c827ceb8246990295d734ff1"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "naq'en ca paxaguenaxac, qataq da na paxaguenataxanaxac, qataq ipacchigui\nnaq'en damayi, da ishit da nquigaxattashiguem ca I'ot cam qanayiuta'a\n'alhua, qataq naua lỹa 't 'ale'u, da yaqtohuo'o da nuattonaguec qataq da\nqaipacchigui da qai'ot ivida'alo naua lỹa't 'ale'u mayi nataq'en\nnanettau'a de'eda, qataq naua lỹa't 'ale'u qanayiitalguete mayi\nhueto'oto da lamaxasoxonaxac ne'ena nta'alpi.\nARTÍCULO 1\n'Enauac na naaxat shiỹaxauapi na mayipi huesochiguii qataq 'eeta'a't da\nl'amaqchic qataq da 'enec qataq ỹataqta ỹaỹate'n naua lataxaco qataq nua\nno'o'n nvilỹaxaco, qaq ỹoqo'oyi iuen da i 'oonolec ỹataqta itauan\nichoxoden ca lỹa\nARTÍCULO 2\n'Enauac na shiỹaxauapi ỹalectau'a 'enauac ne'ena lataxaguesat qataq da\n'eetec da huesochiguii qanqoỹin namayipi mayi mashi qanasachigui qataq\nqoỹidelec ana'ana nede, qaica da huo'o ca qaiỹotauga 'enauac na\nshiỹaxauasat na'aictaga ca 'eetec ca l'ogueyaxac ỹale qataq 'alo, qataq\nnaua l'aqtaqa nataq 'en da l'amqajnataxanaxac huo'otaq da 'eetec cam\nlaỹaanec huo'otaq da 'eetec ca lỹa naỹaanataxanaxac, qataq cam\nchigoqta'a 'alhua, huo'otaq cam chigoxoigui, sallaxanec huo'otaq\nchoxodaq huo'otaq cam lỹa lataxac.\nNataq'en sa ishit da huo'o ca qaiỹotauga huasoilec da llic ca\nlaỹaanataxanaxac huo'otaq na ỹotta 'a't llic na lataxaguesat cam 'alhua\nmayi netaa ca shiỹaxaua, nachi 'en 'am da huo'otaq netaa ca 'alhua mayi\nnalamaxat qoỹittalec na alaqpi huo'otaq da chochi qaipataxalec da\nilotague', qalaxayi sa ishit da ỹaqauga huo'otaq da 'ico ' noxonecpi\nhueto 'ot da lamaxasoxonaxac ca nta'a mayi ilotague que'eca 'alhua.\nARTÍCULO 3\n'Enauac i 'oonolec na shiỹaxauasat nhuanau'a da ntaunaguec da\nnachaalataxac, qataq ỹataqta huesochiguii, qataq ỹataqta qantela'a da\nnachaalataxac.\nARTÍCULO 4\nQaica da huo'o ca 'ico' nlatac huo'otaq da chochi qaỹamaqtac cha'ayi\nde'eda 'eetec ca nlatac huo'otaq da llic da chochi qaỹamaqtaq damayi\nnagui sa ishit da qaỹashiita da qai'ot.\nARTÍCULO 5\nQaica da huo'o ca qaỹauo'o ca nhuaxanaguec huo'otaq da qai'ot ca\nncoitaguec huo'otaq da saqaichidapec, qaica ca qoỹanaigui qataq\nsaqaiyacnapec.\nARTÍCULO 6\n'Enauac na shiỹaxauasat sa ishit da qaillapeguem da huo 'o ca taigue, na\n'aicta xa da ỹaqa 'a ca hueta 'a, qalaq qailo'oguet cha'ayi n'attau'a\n'enauac na lataxaguesat.",
            "Image": "5424f512dfb6dfc1099bb949d16413bd"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ARTÍCULO 7\n'Enauac na shiỹaxauasat 'eeta'a't qaica da huo'o ca napacalec ca lỹa\nsouaxat na ỹotta'at llic na nqataxacpi, sa ishit da qaiỹottacachi\nnamayipi cha'ayi nachi 'eeta'a't da hueto'ot na ỹotta'a't nqataxacpi.\n'Enauac 'eeta'a't da huoto'ot da ltelaqtaxanaxac na nqataxacpi, qaica da\nhuo'o ca qaiỹottapeuga huo'otaq da saqaipaguelec ne'ena n'aqtacpi mayi\nqoỹittai.\nARTÍCULO 8\n'Ennauac na shiỹaxauasat ishit da I'ot ca llic ca l'aqtac da ỹaneu'a na\naloico l'o'pi nta'alpi mayi ilotague' cam 'alhua, da yaqto' ca mayi\nqanpaxatalec sa ishit da qan'aqchit cha'ayi mashi n'attau'a na\nnqataxacpi mayi I'ot da qailo'oguet camayi, mayi n'attalecpi que'eca\n'alhua.\nARTÍCULO 9\nQaica da huo'o ca chichi qaỹacoolec da qaicoi', qaỹapou'a, huo'otaq da\nqai'odauec nachi ca llalaqpi, cha'ayi ca mayi huo'o naq ' enec da\nyi'oqchigui nachaalataxac, yoqo'oyi iuen da qaỹaỹamaxatchiguii ca\nqai'otec, huo'otaq qai'otec ca lỹalataxac mayi ishit da mpaxatalec da\nlataxac ca mayi. 'Enauac na shiỹaxauasat sa ishit da huo'o ca\nqaillapeguem da huo'otaq I'ada't ca laỹipi da yaqto' nachajlec qataq da\ndeqalaec cam 'eetapeguec camayipi.\nARTÍCULO 10\nEnauac na shiỹaxauapi ishit da huo'o ca I'ot, cha'ayi namayipi nachi\n'eeeta'am na laỹipi, da ishit da qan'axaỹaxana ca 'enapec, qataq da\nqai'otec cam ỹaỹamaqchiguii lataxac, huaa qanqoỹin ca ỹaqauga\nl'onataxanqa' nam loicnatac na aloicpi, mayi ỹaqauga da yagto'\nqaỹaỹamaxaji ca llic da lataxac camayi, qataq cam ishit da I'ot lataxac,\nhuo'otaq da qanmit cam negue't ca lataxac mayi qaỹaqtapeguelec camayi,\nmayi iuen da qaidolec nam lataxacpi mayi I'ot ca llic na lasouaxashitpi.\nARTÍCULO 11\nEnauac na shiỹaxauapi mayi huo'o cam chochi qaỹasaqtapeguelec ishit da\nchochi qampaxatalec da huo'otaq saxanaxa da ỹoqta qaỹaỹateeta cam\nlasouaxashit da 'eesa, qaipacchigui ca 'enapec nam nqataxacpi qataq da\nllic da qanmit camayi, da huo'otaq saxanaxa da ỹoqta qaỹaỹateeta da\nishit da dataỹa'aguet cam qaỹasaqtapelec lasouaxashit camayi.\nSaishit da huo'o ca qaỹauo'o ca nhuaxanaguec souaxat cam I'ot, huo'otaq\nda huo'o ca lataxac saipaguelec, da huaqchigui da huo'o ca qai'ot mayi\nsaishit da 'iso' na'aqchit nam lataxaguesat, mayi ishit da ỹashiita cam\nqanayiuta'a 'alhua huo'otaq cam lỹa 'alhua. Nataq'en saishit da\nqaỹasaxalec ca nhuaxanaguec lta'adaic mayi sanatenguet da lataxac\nco'ollaq qaitaxaỹapigui que'eca lasouaxashit.\nARTÍCULO 12\nQaica da huo'o ca qai'igueeta'a da huo'o ca qai'otec salataxac da\nlalamaxat nachaalataxac, huo'otaq na llalaqpi, qataq ca lma', qataq da",
            "Image": "1290430ee611defaf50000b0cff2219d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "qaimeten aca lede, huo'otaq da qaishigueeta'a da no'on lataxac camayi,\nhuo'otaq da no'on n'aqtaguec cha'ayi 'enauac na shiỹaxauapi iuen da\nntela'a qanqoỹin na lataxacpi mayi I'ot na llic cam chochi\nnshiguenataxanaxac huo'otaq nshiunaxanaxac.\nARTÍCULO 13\n'Enauac na shiỹaxauapi ishit quenhuotapigui' qaica ca 'eetega qataq\nishit da maichi lca'aique cam naa que'eca 'alhua mayi hueta'a.\n'Enauac na shiỹaxauapi ishit da ca'ai cam hueta'a 'alhua, nachi 'en'am\ncam hueta'a ishit da huo'o taỹa lỹa 'alhua, qataq ishit da ỹI'iguelaxa\ncam chigoqchiguina 'alhua.\nARTÍCULO 14\nDa huo'otaq huo'o ca qaicaatac, qalaq 'enauac na shiỹaxauapi ishit da\nnmitaique ca lli'iguenqa', qataq iuen da ỹataqta machigui qanqoỹin,\nnai'ctaxa cam hueta'a 'alhua.\nQalaxayi de'eda lataxac saishit da qai'ogoxona da huo'otaq\nqaỹataỹa'aguet ca I'ot nam loicnatac na lataxaguesat, da huo'otaq\nỹataqta 'eesa cam qai'ot nasouaxashit huo'otaq cam lỹa lataxac mayi\ndataỹa'aguet name lataxacpi mayi nasachigui co'ollaxa nam ỹotta 'a't nta\n'alpi mayi huaxaỹa't.\nARTÍCULO 15\n'Enauac na shiỹaxauapi ishit, da nanedeuo cam hueta'a 'alhua.\nQaica da huo'o ca ishit da saqaỹashinem da nanedaxac cam hueta'a 'alhua,\nhuo'otaq da nadalaxat da nanedeu'a ca lỹa'alhua mayi sa ishit da lma'.\nARTÍCULO 16\n'Enauac na ỹale qataq ana 'alo da ivita da mashi ỹI qalaq ishit da\nsaqaillapeguem ca I'ot souaxat da nqomshaxac huo'otaq cam chigoxoigui\nhuo'otaq souaxat ca l'amqajnataxanaxac, nachi sa qaỹashinem da huadon\nuo'otaq da ỹauo'o na llalaqpi, huo'otaq da saqaỹalemaxat de'eda\nladonaxac, da a nca'altaic ca mayi, huo'otaq da nalte' aca lhua.\nNachaqdata da ỹoqta huesochiguini camayi huo'otaq da ỹataqta\nỹaỹamaxadeeta ca I'ot, nachi ishit da qaltaq huadon.\nCha'ayi ne'ena huadoota'a'tpi qataq na llalaqpi namayipi nachina na\nqanayiutapeguelec qataq nachina na 'ico'nllitai 'enauac na shiỹaxauapi\ncam qanayiuta'a qataq namayipi iuen da ỹataqta qampaxatalec que'eca\nqanayiuta'a 'alhua.\nARTÍCULO 17\n'Enauac nashiỹaxauapi ishit da ỹauo'o na maiche lalamaxatpi, huo'otaq da\nnhuaata'ai' ca lỹa.\nQaica da huo'o ca chochi qaỹacojlec da qaillapeguem ca maichi lalamaxat.\nARTÍCULO 18",
            "Image": "61b9a47d7462efaccff36dad4938dbfa"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "'Enauac na shiỹaxauapi saishit da qaillapeguem da huesochiguii lataxac\nda lhuennataxac, huo'otaq da lavilỹaxac qataq ca l'amqajnataxanaxac,\nnataq'en saishit da qaillapeguem da nadalaxat cam l'amqajnataxanaxac\nhuo'otaq da lpi'iỹaxac, nataq'en saishit da qaillapeguem da ỹachaxan ca\nlpi'iỹaxac huo'otaq da l'amqajnataxanaxac, nai>>ctaxa da 'oonolec camayi\nhue'otaq da huaxaiguet na laỹipi, nachi 'en'am da ỹataqta nachaxaata\nhuo'otaq da saishit da nachaxaata, souaxat da napaxaguenataxanaxac,\nqataq da llic da huo'o ca I'ot, huo'otaq da ỹataqta ilotelec da llic cam\nl'amqanataxanaxac.\nARTÍCULO 19\n'Enauac na shiỹaxauapi saishit da qaillapeguem da I'axat da lhuennataxac\nhuo'otaq da huo'o ca l'aqtac; qaq de'eda 'eetec da saishet da qoỹinapega\ndamayi ivida'a nataq'en da saishet da huo'otaq saqaỹalemaxat camayi\nsouaxat cam lhuennataxac mayi I'axateec co'ollaxa, qataq saishet da\nhuo'otaq qanmittac, qataq camayi ishit da huo'o ca I'axateec\nlhuennataxac, na'aictaxa da qaỹoqtegeu ivida'a ca lỹa 'alhua, qataq\nishit da ỹachalec aca camachaqca lmalate na na'axaỹaxacpi.\nARTÍCULO 20\n'Enauac na shiỹaxauapi ishit da ỹalegueu'a da huo'o na ntaxaỹaxac,\nhuo'otaq da ỹalegoigui da huo'o ca naneda't shiỹaxauapi, da I'ot da llic\ncam 'eetapeguec ỹaỹamaqchiguii.\nQaica da huo'o ca chochi naỹamaxalec da nanedeu'a qanqoỹin da huo'oi ca\nnaneda't shiỹaxauapi.\nARTÍCULO 21\n'Enauac na shiỹaxauapi ishit da do'onoataxaneu'a da l'onataxanaxac ca\nnta'a mayi ilotague' ca 'alhua cam hueta'a, ishit da maichi huapegue' da\ndetaxaỹapegue' ca nta'a, huo'otaq da ỹauota'a ca ltaxaỹanexanec mayi\nmaichi lca'egueshic.\n'Enauac na shiỹaxauapi saisnit da qaillapeguem da huo'o ca inoxoneu'a\ncha'ayi nachi 'eeta'am 'enauac na laỹipi shiỹaxauapi da ishit da huo'o\nca lo'onataxanaxac que'eca 'alhua mayi hueta'a.\nDa lasataxac 'enauac na shiỹaxauapi nachida da I'ot da l'aaxac ca nta'a\nmayi ilo'ogue 'enauac namayipi, de'eda nasataxac damayi da qai'ot qalaq\nỹataqta qaỹaỹamaxatchiguii da nallida't qanqoỹin, qataq da qaỹahuo'oi\nnaua laloqo'te qanqoỹin de'eda allitaxac, de'eda allitaxac I'ot da\nqaỹatalec cam dauegaxan ỹaguec na nale, qataq saishit da qaỹauaachigui\nqanqoỹin cam nallij i 'oonolec, huo'otaq da qaỹahuota'a cam lỹa lataxac\nda huo'o ca qanallijlec da qaỹahuotaique da nta'a, mayi nataq'en\nỹaỹamalechiguii.\nARTÍCULO 22\n'Enauac na shiỹaxauapi mayi ỹalectaigui cam laỹipi ca hueta'a, namayipi\nishit da qaỹauo'o aca lashieu, qataq na llalaqpi, qataq ishit da qaỹanem\nda ivita da iỹaxanaique. Chigoqchigui qanqoỹin aim laponguishi anom mayi\nilotague' ca nta'a mayi ilotague' que'eca 'alhua, huo'otaq ana chigaqa'a\nna laỹipi nta'alpi naua lỹa't 'ale'u, mayi qaỹamaxatchiguii da llic da",
            "Image": "325993ce53c88ae961000c9a1bfe57b2"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ilo'ogue ne'ena nta'alpi, 'enauac ne'ena shiỹaxauapi iuen da ỹataqta\nmachiguini qanqoỹin qataq ishit da nhuanau'a de'eda nsallaxa qataq da\nỹalecta'aguet 'enauac na laỹipi, qataq da maichi lataxac na mayipi,\nqataq 'enauac na lhueneguesat da nachaalataxac qataq qaica ca 'eetega da\nI'ot da maichi laaxataxac da maichi nachaalataxac.\nARTÍCULO 23\n'Enauac na shiỹaxauapi ishit da ỹauo'o ca l'onatac qataq da maichi\nlca'aique ca ishit da I'ot l'onatac, qalaxayi nalochiguii qanqoỹin da\nlashiichiỹaxac qataq ỹataqta ỹaỹamaxadeeta qataq qaiqataxana'I da\nsaishit da huo'o ca na'aq nachi qaica ca l'onatac camayi.\n'Enauac na shiỹaxauapi saishit da huo'otaq qalca'atagui da qai'ot ca\nnshiitenaguec ca l'onataxanaxac, da lashiichiỹaxac nachi 'eeta 'am na\nleỹipi.\n'Enauac na shiỹaxauapi mayi do'onataxaatac iuen daỹataqta nalochiguii\nqancoỹin da nshiitenaguec qataq ỹaỹamaqchiguii qanqoỹin qataq\nqaipactelec nachi 'en'am na llalaqpi, de'eda nshiitenaguec nateeteguet\nqanqoỹin da no'on lataxac camayi qataq ỹataqta qanaloqteeta't da ivita\nca laloqo', huo'otaq da iuen da qaỹamaxaji cam saxanaxa da ime, huo'otaq\nca lỹa lataxac mayi ishit da mpaxatalec da lataxac camayi.\n'Enauac na shiỹaxauapi ishit da I'ayii da llic da no'onataxanaxac\nhuo'otaq da nanedeu'a ca lỹa ilotague' da no'onataxanaxac da yaqto'\nishit da qaiuejlec da l'onataxanaxac.\nARTÍCULO 24\n'Enauac na shiỹaxauasat sa ishit da qaillapeguem da nmataxac, qataq\nishit da huo'o ca lỹa I'ottac da ỹI'imaqta, qataq naua loga'te da\nl'onataxanaxac naloteguet qanqoỹin cam I'ottac, qataq naua laloxoqui' da\nnmateec qanqoỹin qaishiite'n.\nARTÍCULO 25\n'Enauac na shiỹaxauasat iuen da ỹataqta nalochiguii qaica da huo'o ca\niueetac qanqoỹin, nachi 'en'am na llalaqpi, no'oita qataq\nỹaỹamaqchiguii, sa ishit da iueetac ca aloq qataq qaitaunec ca lỹa\nntaunaxanaxac, nataq'en iuen da qaiqataxana'I aca nshiitenaqte da ivita\nda qaica ca l'onatac, huo'otaq da sano'on, huo'otaq da sada' aiigue,\nhuo'otaq da pa'aic, qataq da mashi ỹa'axaiqui, huo'otaq da huaigui ca\nlỹa lataxac, huo'otaq da deqat ca chigoqtapoigui na lhueneguesat\nỹasouaxat cam negue't ca lataxac mayi sa ishit da lhuennataxa ca mayi.\nDa 'eetec aca 'alo da deco'o qataq na nogotolec iuen da ỹataqta\nqantela'a qataq qanayiuapegue'. 'Enauac na nogotolec mahyi chigoxoiguilo\ncaua namoxo'u huo'otaq da ỹaqa'a aca chigoxoigui namayipi 'enauac 'eeta\n'a't iuen da ỹataqta qantela'a.\nARTÍCULO 26\n'Enauac na shiỹaxauasat iuen da ỹataqta napaxaguen, qalaxyi de'eda\nnapaxaguenataguec sa ishit da ishiiten imauec de'eda hua'auchiguii\nnapaxaguenataguec da yaqto' ỹaỹate'n naua llico na hua'auchiguii",
            "Image": "cfea0d692c95665280ae089faae7b629"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "naỹaaneguesat. Ne'ena hua'auchiguii naỹaaneguesat iuen da ỹoqta\nqalapaxai da qai'ot. Da qalapaxai ca llic ne'ena ỹotta'a't naỹaaneguesat\nqalaq iuen da qaica ca ichiỹauga, qataq da qananedeu'a ne'ena\nqaỹoqotchiguemec naỹaaaneguesat qalaq qaica da huo'o ca qaiỹotauga,\nqalaxayi nataq'en iuen da qailoteguet cam ỹoqta 'eesa sa ivi' da nqat\nne'ena naỹaaneguesat.\nQataq 'enauac ne'ena napaxaguenataxanaxacpi iuen da ỹoqta naaxat naq'en\nda lauattonaxanaxac na shiỹaxausat qataq ỹa'anaqchitec cam lataxac mayi\nishit da I'ot qataq da huesochiguii naq'en namayipi, nataq'en itaunec da\nỹaỹateeteguet na lataxacpi, qataq da 'eetec da qanhualaxaine' ca nỹa\nqataq da 'eetec da nhuoteeta't na netalguete naua ỹotta't 'ale'u, qataq\n'enauacna ỹotta 'a't na l'aqtac huo'otaq ca l'amqajnataxanaxac, qataq da\nqalapaxai ca llic na I'otpi na ỹotta'at nta 'alpi mayi naneeta'a't da\nyaqto' lactapiguii na shiỹaxauasat.\nNam huo'o na llalaqpi ishit da maichi lca'ateu'a ca lataxac da\nnapaxaguenatageuc na llalaqpi.\nARTÍCULO 27\n'Enauac na shiỹaxauasat ishit da maichi chigoqchigui da ỹalegueu'a\n'enauac na maichi lalamaxat lataxac cam netaigui shiỹaxauapi, qataq\n'enauac na ỹaỹamaqchiguii lataxagesat na lalamaxat layaanecpi mayi ishit\nda ỹaỹamajni camayipi qataq ishit da ỹaconguet ca chigaqaigui.\n'Enauac na shiỹaxauasat iuen da qantela'a cam lalamaxat laỹaanec,\nhuo'otaq ca yi'oqchigui lalamaxat mayi chigaqaigui ca I'ottac laỹaanec,\nhuo'otaq da I'ottac ana nere, huo'otaq na no'on ne'enaqtacpi mayi maichi\nlalamaxat l'onatac.\nARTÍCULO 28\n'Enauac na shiỹaxauasat ishit da qai'otec ca llic da yaqto' qaica ca\nmachicague't da ivida'alo naua lỹa't 'ale'u, mayi qailotagueta mayi\nnataq'en ividaugalo 'enauac ne'ena nqataxacpi mayi mashi qanasachigui,\nyaqto' ỹataqta qaipacchigui da qai'ot 'enauac ca 'enapec.\nARTÍCULO 29\n'Enauac na shiỹaxauasat ishit da huo'o ca I'ottac cam hueta'a, cha'ayi\nnachicata cam hueta'a mayi huesochiguii da huo'o cam I'ottac qataq sa\nishit da qoỹiitega.\nDa ivita da huo'o ca ỹacoolec da I'ot huo'otaq cam lỹa lataxac mayi sa\nishit da illapec da qai'ot ne'ena nqataxacpi, qalaq 'enauac na\nshiỹaxauapi ishit da qai'ot ca ỹashiita ne'ena nqataxacpi yaqto' ca mayi\nnataq'en ishit da huo'o ca qai'ot, qataq da qaipacchigui da qai'ot ca\nlataxac ỹaỹamaqchiguii, yaqto' 'enauac na shiỹaxauasat qaica ca\nmachicage't qataq sa ishit da huo'o ca qoỹiitega.\nN'ena nqataxacpi qataq da nataxac mayi huesochiguii, sa ishit da\nqai'onataxana da huo'otaq qaỹataỹa'aguet cam 'eetapeguec qataq nam\nl'auaxanec lataxac mayi lapaxai na ỹotta'a't nta'alpi mayi nanetta 'a't.\nARTÍCULO 30",
            "Image": "f617286b0a20406665dea9a890750bce"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Qaica qome da huo'o ca 'oonlec ne'ena nanettai mayi qanasachigui da\nqoỹinac chigoqchigui da I'ot ca l'aqtac ca camachicague't na nta 'alpi,\nda huo'otaq huo'o ca ỹanem shiỹaxauapi huo'otaq ca 'oonolec namayipi da\nyaqto' huo' ca ishit da ỹacoolecda I'ot, huo'otaq da ỹaueca'a't ca\nlaỹipi da yaqto' nlaxaji ca 'oonolec ne'ena nqataxacpi, huo'otaq da\nnlaxaji da nataxac mayi huesochiguii, mayi mashi nasachigui qataq\nlapaxai.",
            "Image": "0208603a5de4d7b27c31b475d9a66498"
        }
    }
}
