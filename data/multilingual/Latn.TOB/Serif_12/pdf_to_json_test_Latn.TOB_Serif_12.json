{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471103,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "NA NQATAXACPI NA \u1ef8OTTA'A'T SHI\u1ef8AXAUAPI MAYI NETALEC ANA 'ALHUA\nNa Hua'auchiguii N'aqtacpi\nCha'ayi qa\u1ef9a\u1ef9ateeta de'eda huesochiguii nataxac, qataq da huo'o ca qai'ot \u1ef9a\u1ef9amaqchiguii, qataq da nlagaxayic\nmayi huetalec ana 'alhua, chigoqchigui, qataq da 'eetec da qaica da huo'o ca napacalec ca l\u1ef9a, huo'otaq da\nqa\u1ef9acona ca lalamaxat i 'oonolec 'enauac na shi\u1ef9axauasat.\nQataq qa\u1ef9a\u1ef9ateeta da souaxat ca saqa\u1ef9a\u1ef9ateelec lataxac, qataq da qa\u1ef9I'ina 'I da lataxac ca shi\u1ef9axaua, da\nnachida da chigoqchigui da qai'otec ca qauem qataq da saqaiyacnapec na \u1ef9ale, \u1ef9oqo'oyi namayipi sa ishit da pal\nda lavil\u1ef9axac, qataq souaxat da qanasachigui nagui da qalapaxai da qa\u1ef9auotaique no'on llic na shi\u1ef9axauasat,\nqataq naua aq naidauo na'axa'te mayi heutoiguilo da 'enauac na shi\u1ef9axauapi \u1ef9ataqta huesochiguii qanqo\u1ef9in,\nimeuo da lcolanaxa qataq da lachoxoyic, qataq sa ishit da qo\u1ef9inapega souaxat ca l'aqtac qataq souaxat ca\nl'amqaanataxanaxac.\nQataq iuen da ne'ena maichi lataxac na shi\u1ef9axauapi \u1ef9ataqta qanpaxatalec qataq qai'ot ca llic, yaqto' ca\nshi\u1ef9axaua sa ishit da I'ot ca sa lhuennataxa, huaa nachi ishit da data\u1ef9a 'aguet cam sa ishit da dechoxonnataxan\nhuo'otaq ca huetaiya' naq'en ca l\u1ef9a.\nQataq iuen da qalapaxai da qai'ot ca llic da yaqto' nhuoteeta't 'enauac na netalguete naua \u1ef9otta 'a't 'ale'u.\nCha'ayi ne'ena \u1ef9otta 'a't shi\u1ef9axauapi mayi hueto'ot na huaxa\u1ef9a't nta'alpi, na mayipi mashi sogote da nasachigui\nda \u1ef9irei da l'aqtac da 'enapec \u1ef9ataqa pi'i\u1ef9a'a ne'ena l'atchiguii maichi lataxacpi na shi\u1ef9axauapi, qataq da maichi\nl'amaqchic i 'oonolec, qataq da lta'adaic naigui i 'oonolec, qataq da 'eetec na mavipi da qaica da huo'o ca\nnapacalec ca l\u1ef9a, na \u1ef9ale qataq ana 'alo, qataq na mayipi I'axateec de'eda l'aqtac da yaqto' qai'ot ca llic da\n\u1ef9a\u1ef9amaxai qanqo\u1ef9in na shi\u1ef9axauapi qaica ca iueetac, yaqto' ca shi\u1ef9axaua \u1ef9ataqta huesochiguii.\nQataq ne'ena nta'alpi mayi \u1ef9alectau'a de'eda qai'ot, na mayipi \u1ef9an da l'aqtac da 'enapec itauan da\nl'onataxanaxac nam huaxa\u1ef9a 't nta'alpi, da yaqto' \u1ef9ataqta qantela'a de'eda maichi lataxac nam netalguete naua\n\u1ef9otta 'a't 'ale'u, qataq huesochiguii da I'ottac ca maichi la\u1ef9aanataxanaxac na shi\u1ef9axauasat, qataq.\nQa\u1ef9a\u1ef9ateeta da 'enauac ne'ena 'eeta'a't nhuennataxacpi qata ne'ena maichi lataxac na shi\u1ef9axauapi, qataq da\n'eetec da huesochiguii na mayipi, \u1ef9ataqta huo'o ca lta'araic naigui da \u1ef9ataqta qaipacchigui qai'ot, cha'avi maichi\nn'aqtac.\nDe'eda ima'a't ltaxa\u1ef9axac na Nta'alpi\nLapaxai ne'ena n'aqtacpi mayi mashi qanasachigui da yaqto' mpaxatalec da maichi lataxac ma \u1ef9otta't\nshi\u1ef9axauapi, cha'ayi \u1ef9ataqta 'enauac da 'eeta'a't da lhuennataxac na mayipi, qaq \u1ef9oqo'oyi iuen da 'enauac na\nshi\u1ef9axauapi \u1ef9otta'a't na l'aqtac n'aaxata 'a't, yaqto' i 'oonolec na mayipi hua'otaq na nocittagui ca\nl'onataxanaxac, ishit da nachi 'eetai' tatapigui lauel damayi, qataq ishit da huelec da I'ot, chigoqchigui naq'en ca\npaxaguenaxac, qataq da na paxaguenataxanaxac, qataq ipacchigui naq'en damayi, da ishit da\nnquigaxattashiguem ca I'ot cam qanayiuta'a 'alhua, qataq naua l\u1ef9a 't 'ale'u, da yaqtohuo'o da nuattonaguec\nqataq da qaipacchigui da qai'ot ivida'alo naua l\u1ef9a't 'ale'u mayi nataq'en nanettau'a de'eda, qataq naua l\u1ef9a't 'ale'u\nqanayiitalguete mayi hueto'oto da lamaxasoxonaxac ne'ena nta'alpi.\nART\u00cdCULO 1\n'Enauac na naaxat shi\u1ef9axauapi na mayipi huesochiguii qataq 'eeta'a't da l'amaqchic qataq da 'enec qataq\n\u1ef9ataqta \u1ef9a\u1ef9ate'n naua lataxaco qataq nua no'o'n nvil\u1ef9axaco, qaq \u1ef9oqo'oyi iuen da i 'oonolec \u1ef9ataqta itauan\nichoxoden ca l\u1ef9a\nART\u00cdCULO 2\n'Enauac na shi\u1ef9axauapi \u1ef9alectau'a 'enauac ne'ena lataxaguesat qataq da 'eetec da huesochiguii qanqo\u1ef9in\nnamayipi mayi mashi qanasachigui qataq qo\u1ef9idelec ana'ana nede, qaica da huo'o ca qai\u1ef9otauga 'enauac na\nshi\u1ef9axauasat na'aictaga ca 'eetec ca l'ogueyaxac \u1ef9ale qataq 'alo, qataq naua l'aqtaqa nataq 'en da\nl'amqajnataxanaxac huo'otaq da 'eetec cam la\u1ef9aanec huo'otaq da 'eetec ca l\u1ef9a na\u1ef9aanataxanaxac, qataq cam\nchigoqta'a 'alhua, huo'otaq cam chigoxoigui, sallaxanec huo'otaq choxodaq huo'otaq cam l\u1ef9a lataxac.\nNataq'en sa ishit da huo'o ca qai\u1ef9otauga huasoilec da llic ca la\u1ef9aanataxanaxac huo'otaq na \u1ef9otta 'a't llic na\nlataxaguesat cam 'alhua mayi netaa ca shi\u1ef9axaua, nachi 'en 'am da huo'otaq netaa ca 'alhua mayi nalamaxat\nqo\u1ef9ittalec na alaqpi huo'otaq da chochi qaipataxalec da ilotague', qalaxayi sa ishit da \u1ef9aqauga huo'otaq da 'ico '\nnoxonecpi hueto 'ot da lamaxasoxonaxac ca nta'a mayi ilotague que'eca 'alhua.\nART\u00cdCULO 3\n'Enauac i 'oonolec na shi\u1ef9axauasat nhuanau'a da ntaunaguec da nachaalataxac, qataq \u1ef9ataqta huesochiguii,\nqataq \u1ef9ataqta qantela'a da nachaalataxac.\nART\u00cdCULO 4\nQaica da huo'o ca 'ico' nlatac huo'otaq da chochi qa\u1ef9amaqtac cha'ayi de'eda 'eetec ca nlatac huo'otaq da llic da",
            "Image": "90413eb0e1f814ea31e10ca1cda49982"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "chochi qa\u1ef9amaqtaq damayi nagui sa ishit da qa\u1ef9ashiita da qai'ot.\nART\u00cdCULO 5\nQaica da huo'o ca qa\u1ef9auo'o ca nhuaxanaguec huo'otaq da qai'ot ca ncoitaguec huo'otaq da saqaichidapec, qaica\nca qo\u1ef9anaigui qataq saqaiyacnapec.\nART\u00cdCULO 6\n'Enauac na shi\u1ef9axauasat sa ishit da qaillapeguem da huo 'o ca taigue, na 'aicta xa da \u1ef9aqa 'a ca hueta 'a, qalaq\nqailo'oguet cha'ayi n'attau'a 'enauac na lataxaguesat.\nART\u00cdCULO 7\n'Enauac na shi\u1ef9axauasat 'eeta'a't qaica da huo'o ca napacalec ca l\u1ef9a souaxat na \u1ef9otta'at llic na nqataxacpi, sa\nishit da qai\u1ef9ottacachi namayipi cha'ayi nachi 'eeta'a't da hueto'ot na \u1ef9otta'a't nqataxacpi. 'Enauac 'eeta'a't da\nhuoto'ot da ltelaqtaxanaxac na nqataxacpi, qaica da huo'o ca qai\u1ef9ottapeuga huo'otaq da saqaipaguelec ne'ena\nn'aqtacpi mayi qo\u1ef9ittai.\nART\u00cdCULO 8\n'Ennauac na shi\u1ef9axauasat ishit da I'ot ca llic ca l'aqtac da \u1ef9aneu'a na aloico l'o'pi nta'alpi mayi ilotague' cam\n'alhua, da yaqto' ca mayi qanpaxatalec sa ishit da qan'aqchit cha'ayi mashi n'attau'a na nqataxacpi mayi I'ot da\nqailo'oguet camayi, mayi n'attalecpi que'eca 'alhua.\nART\u00cdCULO 9\nQaica da huo'o ca chichi qa\u1ef9acoolec da qaicoi', qa\u1ef9apou'a, huo'otaq da qai'odauec nachi ca llalaqpi, cha'ayi ca\nmayi huo'o naq ' enec da yi'oqchigui nachaalataxac, yoqo'oyi iuen da qa\u1ef9a\u1ef9amaxatchiguii ca qai'otec, huo'otaq\nqai'otec ca l\u1ef9alataxac mayi ishit da mpaxatalec da lataxac ca mayi. 'Enauac na shi\u1ef9axauasat sa ishit da huo'o ca\nqaillapeguem da huo'otaq I'ada't ca la\u1ef9ipi da yaqto' nachajlec qataq da deqalaec cam 'eetapeguec camayipi.\nART\u00cdCULO 10\nEnauac na shi\u1ef9axauapi ishit da huo'o ca I'ot, cha'ayi namayipi nachi 'eeeta'am na la\u1ef9ipi, da ishit da\nqan'axa\u1ef9axana ca 'enapec, qataq da qai'otec cam \u1ef9a\u1ef9amaqchiguii lataxac, huaa qanqo\u1ef9in ca \u1ef9aqauga\nl'onataxanqa' nam loicnatac na aloicpi, mayi \u1ef9aqauga da yagto' qa\u1ef9a\u1ef9amaxaji ca llic da lataxac camayi, qataq\ncam ishit da I'ot lataxac, huo'otaq da qanmit cam negue't ca lataxac mayi qa\u1ef9aqtapeguelec camayi, mayi iuen da\nqaidolec nam lataxacpi mayi I'ot ca llic na lasouaxashitpi.\nART\u00cdCULO 11\nEnauac na shi\u1ef9axauapi mayi huo'o cam chochi qa\u1ef9asaqtapeguelec ishit da chochi qampaxatalec da huo'otaq\nsaxanaxa da \u1ef9oqta qa\u1ef9a\u1ef9ateeta cam lasouaxashit da 'eesa, qaipacchigui ca 'enapec nam nqataxacpi qataq da llic\nda qanmit camayi, da huo'otaq saxanaxa da \u1ef9oqta qa\u1ef9a\u1ef9ateeta da ishit da data\u1ef9a'aguet cam qa\u1ef9asaqtapelec\nlasouaxashit camayi.\nSaishit da huo'o ca qa\u1ef9auo'o ca nhuaxanaguec souaxat cam I'ot, huo'otaq da huo'o ca lataxac saipaguelec, da\nhuaqchigui da huo'o ca qai'ot mayi saishit da 'iso' na'aqchit nam lataxaguesat, mayi ishit da \u1ef9ashiita cam\nqanayiuta'a 'alhua huo'otaq cam l\u1ef9a 'alhua. Nataq'en saishit da qa\u1ef9asaxalec ca nhuaxanaguec lta'adaic mayi\nsanatenguet da lataxac co'ollaq qaitaxa\u1ef9apigui que'eca lasouaxashit.\nART\u00cdCULO 12\nQaica da huo'o ca qai'igueeta'a da huo'o ca qai'otec salataxac da lalamaxat nachaalataxac, huo'otaq na llalaqpi,\nqataq ca lma', qataq da qaimeten aca lede, huo'otaq da qaishigueeta'a da no'on lataxac camayi, huo'otaq da\nno'on n'aqtaguec cha'ayi 'enauac na shi\u1ef9axauapi iuen da ntela'a qanqo\u1ef9in na lataxacpi mayi I'ot na llic cam\nchochi nshiguenataxanaxac huo'otaq nshiunaxanaxac.\nART\u00cdCULO 13\n'Enauac na shi\u1ef9axauapi ishit quenhuotapigui' qaica ca 'eetega qataq ishit da maichi lca'aique cam naa que'eca\n'alhua mayi hueta'a.\n'Enauac na shi\u1ef9axauapi ishit da ca'ai cam hueta'a 'alhua, nachi 'en'am cam hueta'a ishit da huo'o ta\u1ef9a l\u1ef9a 'alhua,\nqataq ishit da \u1ef9I'iguelaxa cam chigoqchiguina 'alhua.\nART\u00cdCULO 14\nDa huo'otaq huo'o ca qaicaatac, qalaq 'enauac na shi\u1ef9axauapi ishit da nmitaique ca lli'iguenqa', qataq iuen da\n\u1ef9ataqta machigui qanqo\u1ef9in, nai'ctaxa cam hueta'a 'alhua.\nQalaxayi de'eda lataxac saishit da qai'ogoxona da huo'otaq qa\u1ef9ata\u1ef9a'aguet ca I'ot nam loicnatac na lataxaguesat,\nda huo'otaq \u1ef9ataqta 'eesa cam qai'ot nasouaxashit huo'otaq cam l\u1ef9a lataxac mayi data\u1ef9a'aguet name lataxacpi\nmayi nasachigui co'ollaxa nam \u1ef9otta 'a't nta 'alpi mayi huaxa\u1ef9a't.",
            "Image": "057e0f9c394c5c7c85576a7b8794f2b4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ART\u00cdCULO 15\n'Enauac na shi\u1ef9axauapi ishit, da nanedeuo cam hueta'a 'alhua.\nQaica da huo'o ca ishit da saqa\u1ef9ashinem da nanedaxac cam hueta'a 'alhua, huo'otaq da nadalaxat da nanedeu'a\nca l\u1ef9a'alhua mayi sa ishit da lma'.\nART\u00cdCULO 16\n'Enauac na \u1ef9ale qataq ana 'alo da ivita da mashi \u1ef9I qalaq ishit da saqaillapeguem ca I'ot souaxat da nqomshaxac\nhuo'otaq cam chigoxoigui huo'otaq souaxat ca l'amqajnataxanaxac, nachi sa qa\u1ef9ashinem da huadon uo'otaq da\n\u1ef9auo'o na llalaqpi, huo'otaq da saqa\u1ef9alemaxat de'eda ladonaxac, da a nca'altaic ca mayi, huo'otaq da nalte' aca\nlhua.\nNachaqdata da \u1ef9oqta huesochiguini camayi huo'otaq da \u1ef9ataqta \u1ef9a\u1ef9amaxadeeta ca I'ot, nachi ishit da qaltaq\nhuadon.\nCha'ayi ne'ena huadoota'a'tpi qataq na llalaqpi namayipi nachina na qanayiutapeguelec qataq nachina na\n'ico'nllitai 'enauac na shi\u1ef9axauapi cam qanayiuta'a qataq namayipi iuen da \u1ef9ataqta qampaxatalec que'eca\nqanayiuta'a 'alhua.\nART\u00cdCULO 17\n'Enauac nashi\u1ef9axauapi ishit da \u1ef9auo'o na maiche lalamaxatpi, huo'otaq da nhuaata'ai' ca l\u1ef9a.\nQaica da huo'o ca chochi qa\u1ef9acojlec da qaillapeguem ca maichi lalamaxat.\nART\u00cdCULO 18\n'Enauac na shi\u1ef9axauapi saishit da qaillapeguem da huesochiguii lataxac da lhuennataxac, huo'otaq da lavil\u1ef9axac\nqataq ca l'amqajnataxanaxac, nataq'en saishit da qaillapeguem da nadalaxat cam l'amqajnataxanaxac huo'otaq\nda lpi'i\u1ef9axac, nataq'en saishit da qaillapeguem da \u1ef9achaxan ca lpi'i\u1ef9axac huo'otaq da l'amqajnataxanaxac,\nnai>>ctaxa da 'oonolec camayi hue'otaq da huaxaiguet na la\u1ef9ipi, nachi 'en'am da \u1ef9ataqta nachaxaata huo'otaq\nda saishit da nachaxaata, souaxat da napaxaguenataxanaxac, qataq da llic da huo'o ca I'ot, huo'otaq da \u1ef9ataqta\nilotelec da llic cam l'amqanataxanaxac.\nART\u00cdCULO 19\n'Enauac na shi\u1ef9axauapi saishit da qaillapeguem da I'axat da lhuennataxac huo'otaq da huo'o ca l'aqtac; qaq\nde'eda 'eetec da saishet da qo\u1ef9inapega damayi ivida'a nataq'en da saishet da huo'otaq saqa\u1ef9alemaxat camayi\nsouaxat cam lhuennataxac mayi I'axateec co'ollaxa, qataq saishet da huo'otaq qanmittac, qataq camayi ishit da\nhuo'o ca I'axateec lhuennataxac, na'aictaxa da qa\u1ef9oqtegeu ivida'a ca l\u1ef9a 'alhua, qataq ishit da \u1ef9achalec aca\ncamachaqca lmalate na na'axa\u1ef9axacpi.\nART\u00cdCULO 20\n'Enauac na shi\u1ef9axauapi ishit da \u1ef9alegueu'a da huo'o na ntaxa\u1ef9axac, huo'otaq da \u1ef9alegoigui da huo'o ca naneda't\nshi\u1ef9axauapi, da I'ot da llic cam 'eetapeguec \u1ef9a\u1ef9amaqchiguii.\nQaica da huo'o ca chochi na\u1ef9amaxalec da nanedeu'a qanqo\u1ef9in da huo'oi ca naneda't shi\u1ef9axauapi.\nART\u00cdCULO 21\n'Enauac na shi\u1ef9axauapi ishit da do'onoataxaneu'a da l'onataxanaxac ca nta'a mayi ilotague' ca 'alhua cam\nhueta'a, ishit da maichi huapegue' da detaxa\u1ef9apegue' ca nta'a, huo'otaq da \u1ef9auota'a ca ltaxa\u1ef9anexanec mayi\nmaichi lca'egueshic.\n'Enauac na shi\u1ef9axauapi saisnit da qaillapeguem da huo'o ca inoxoneu'a cha'ayi nachi 'eeta'am 'enauac na la\u1ef9ipi\nshi\u1ef9axauapi da ishit da huo'o ca lo'onataxanaxac que'eca 'alhua mayi hueta'a.\nDa lasataxac 'enauac na shi\u1ef9axauapi nachida da I'ot da l'aaxac ca nta'a mayi ilo'ogue 'enauac namayipi, de'eda\nnasataxac damayi da qai'ot qalaq \u1ef9ataqta qa\u1ef9a\u1ef9amaxatchiguii da nallida't qanqo\u1ef9in, qataq da qa\u1ef9ahuo'oi naua\nlaloqo'te qanqo\u1ef9in de'eda allitaxac, de'eda allitaxac I'ot da qa\u1ef9atalec cam dauegaxan \u1ef9aguec na nale, qataq\nsaishit da qa\u1ef9auaachigui qanqo\u1ef9in cam nallij i 'oonolec, huo'otaq da qa\u1ef9ahuota'a cam l\u1ef9a lataxac da huo'o ca\nqanallijlec da qa\u1ef9ahuotaique da nta'a, mayi nataq'en \u1ef9a\u1ef9amalechiguii.\nART\u00cdCULO 22\n'Enauac na shi\u1ef9axauapi mayi \u1ef9alectaigui cam la\u1ef9ipi ca hueta'a, namayipi ishit da qa\u1ef9auo'o aca lashieu, qataq na\nllalaqpi, qataq ishit da qa\u1ef9anem da ivita da i\u1ef9axanaique. Chigoqchigui qanqo\u1ef9in aim laponguishi anom mayi\nilotague' ca nta'a mayi ilotague' que'eca 'alhua, huo'otaq ana chigaqa'a na la\u1ef9ipi nta'alpi naua l\u1ef9a't 'ale'u, mayi\nqa\u1ef9amaxatchiguii da llic da ilo'ogue ne'ena nta'alpi, 'enauac ne'ena shi\u1ef9axauapi iuen da \u1ef9ataqta machiguini\nqanqo\u1ef9in qataq ishit da nhuanau'a de'eda nsallaxa qataq da \u1ef9alecta'aguet 'enauac na la\u1ef9ipi, qataq da maichi\nlataxac na mayipi, qataq 'enauac na lhueneguesat da nachaalataxac qataq qaica ca 'eetega da I'ot da maichi\nlaaxataxac da maichi nachaalataxac.",
            "Image": "9a1e412176f817d287c51b8271ebe5ee"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "ART\u00cdCULO 23\n'Enauac na shi\u1ef9axauapi ishit da \u1ef9auo'o ca l'onatac qataq da maichi lca'aique ca ishit da I'ot l'onatac, qalaxayi\nnalochiguii qanqo\u1ef9in da lashiichi\u1ef9axac qataq \u1ef9ataqta \u1ef9a\u1ef9amaxadeeta qataq qaiqataxana'I da saishit da huo'o ca\nna'aq nachi qaica ca l'onatac camayi.\n'Enauac na shi\u1ef9axauapi saishit da huo'otaq qalca'atagui da qai'ot ca nshiitenaguec ca l'onataxanaxac, da\nlashiichi\u1ef9axac nachi 'eeta 'am na le\u1ef9ipi.\n'Enauac na shi\u1ef9axauapi mayi do'onataxaatac iuen da\u1ef9ataqta nalochiguii qanco\u1ef9in da nshiitenaguec qataq\n\u1ef9a\u1ef9amaqchiguii qanqo\u1ef9in qataq qaipactelec nachi 'en'am na llalaqpi, de'eda nshiitenaguec nateeteguet qanqo\u1ef9in\nda no'on lataxac camayi qataq \u1ef9ataqta qanaloqteeta't da ivita ca laloqo', huo'otaq da iuen da qa\u1ef9amaxaji cam\nsaxanaxa da ime, huo'otaq ca l\u1ef9a lataxac mayi ishit da mpaxatalec da lataxac camayi.\n'Enauac na shi\u1ef9axauapi ishit da I'ayii da llic da no'onataxanaxac huo'otaq da nanedeu'a ca l\u1ef9a ilotague' da\nno'onataxanaxac da yaqto' ishit da qaiuejlec da l'onataxanaxac.\nART\u00cdCULO 24\n'Enauac na shi\u1ef9axauasat sa ishit da qaillapeguem da nmataxac, qataq ishit da huo'o ca l\u1ef9a I'ottac da \u1ef9I'imaqta,\nqataq naua loga'te da l'onataxanaxac naloteguet qanqo\u1ef9in cam I'ottac, qataq naua laloxoqui' da nmateec\nqanqo\u1ef9in qaishiite'n.\nART\u00cdCULO 25\n'Enauac na shi\u1ef9axauasat iuen da \u1ef9ataqta nalochiguii qaica da huo'o ca iueetac qanqo\u1ef9in, nachi 'en'am na\nllalaqpi, no'oita qataq \u1ef9a\u1ef9amaqchiguii, sa ishit da iueetac ca aloq qataq qaitaunec ca l\u1ef9a ntaunaxanaxac,\nnataq'en iuen da qaiqataxana'I aca nshiitenaqte da ivita da qaica ca l'onatac, huo'otaq da sano'on, huo'otaq da\nsada' aiigue, huo'otaq da pa'aic, qataq da mashi \u1ef9a'axaiqui, huo'otaq da huaigui ca l\u1ef9a lataxac, huo'otaq da\ndeqat ca chigoqtapoigui na lhueneguesat \u1ef9asouaxat cam negue't ca lataxac mayi sa ishit da lhuennataxa ca\nmayi.\nDa 'eetec aca 'alo da deco'o qataq na nogotolec iuen da \u1ef9ataqta qantela'a qataq qanayiuapegue'. 'Enauac na\nnogotolec mahyi chigoxoiguilo caua namoxo'u huo'otaq da \u1ef9aqa'a aca chigoxoigui namayipi 'enauac 'eeta 'a't\niuen da \u1ef9ataqta qantela'a.\nART\u00cdCULO 26\n'Enauac na shi\u1ef9axauasat iuen da \u1ef9ataqta napaxaguen, qalaxyi de'eda napaxaguenataguec sa ishit da ishiiten\nimauec de'eda hua'auchiguii napaxaguenataguec da yaqto' \u1ef9a\u1ef9ate'n naua llico na hua'auchiguii na\u1ef9aaneguesat.\nNe'ena hua'auchiguii na\u1ef9aaneguesat iuen da \u1ef9oqta qalapaxai da qai'ot. Da qalapaxai ca llic ne'ena \u1ef9otta'a't\nna\u1ef9aaneguesat qalaq iuen da qaica ca ichi\u1ef9auga, qataq da qananedeu'a ne'ena qa\u1ef9oqotchiguemec\nna\u1ef9aaaneguesat qalaq qaica da huo'o ca qai\u1ef9otauga, qalaxayi nataq'en iuen da qailoteguet cam \u1ef9oqta 'eesa sa\nivi' da nqat ne'ena na\u1ef9aaneguesat.\nQataq 'enauac ne'ena napaxaguenataxanaxacpi iuen da \u1ef9oqta naaxat naq'en da lauattonaxanaxac na shi\u1ef9axausat\nqataq \u1ef9a'anaqchitec cam lataxac mayi ishit da I'ot qataq da huesochiguii naq'en namayipi, nataq'en itaunec da\n\u1ef9a\u1ef9ateeteguet na lataxacpi, qataq da 'eetec da qanhualaxaine' ca n\u1ef9a qataq da 'eetec da nhuoteeta't na\nnetalguete naua \u1ef9otta't 'ale'u, qataq 'enauacna \u1ef9otta 'a't na l'aqtac huo'otaq ca l'amqajnataxanaxac, qataq da\nqalapaxai ca llic na I'otpi na \u1ef9otta'at nta 'alpi mayi naneeta'a't da yaqto' lactapiguii na shi\u1ef9axauasat.\nNam huo'o na llalaqpi ishit da maichi lca'ateu'a ca lataxac da napaxaguenatageuc na llalaqpi.\nART\u00cdCULO 27\n'Enauac na shi\u1ef9axauasat ishit da maichi chigoqchigui da \u1ef9alegueu'a 'enauac na maichi lalamaxat lataxac cam\nnetaigui shi\u1ef9axauapi, qataq 'enauac na \u1ef9a\u1ef9amaqchiguii lataxagesat na lalamaxat layaanecpi mayi ishit da\n\u1ef9a\u1ef9amajni camayipi qataq ishit da \u1ef9aconguet ca chigaqaigui.\n'Enauac na shi\u1ef9axauasat iuen da qantela'a cam lalamaxat la\u1ef9aanec, huo'otaq ca yi'oqchigui lalamaxat mayi\nchigaqaigui ca I'ottac la\u1ef9aanec, huo'otaq da I'ottac ana nere, huo'otaq na no'on ne'enaqtacpi mayi maichi\nlalamaxat l'onatac.\nART\u00cdCULO 28\n'Enauac na shi\u1ef9axauasat ishit da qai'otec ca llic da yaqto' qaica ca machicague't da ivida'alo naua l\u1ef9a't 'ale'u,\nmayi qailotagueta mayi nataq'en ividaugalo 'enauac ne'ena nqataxacpi mayi mashi qanasachigui, yaqto' \u1ef9ataqta\nqaipacchigui da qai'ot 'enauac ca 'enapec.\nART\u00cdCULO 29\n'Enauac na shi\u1ef9axauasat ishit da huo'o ca I'ottac cam hueta'a, cha'ayi nachicata cam hueta'a mayi huesochiguii\nda huo'o cam I'ottac qataq sa ishit da qo\u1ef9iitega.\nDa ivita da huo'o ca \u1ef9acoolec da I'ot huo'otaq cam l\u1ef9a lataxac mayi sa ishit da illapec da qai'ot ne'ena",
            "Image": "6b2579cd45cc82dff2e4c61c92ab58d9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "nqataxacpi, qalaq 'enauac na shi\u1ef9axauapi ishit da qai'ot ca \u1ef9ashiita ne'ena nqataxacpi yaqto' ca mayi nataq'en\nishit da huo'o ca qai'ot, qataq da qaipacchigui da qai'ot ca lataxac \u1ef9a\u1ef9amaqchiguii, yaqto' 'enauac na\nshi\u1ef9axauasat qaica ca machicage't qataq sa ishit da huo'o ca qo\u1ef9iitega.\nN'ena nqataxacpi qataq da nataxac mayi huesochiguii, sa ishit da qai'onataxana da huo'otaq qa\u1ef9ata\u1ef9a'aguet cam\n'eetapeguec qataq nam l'auaxanec lataxac mayi lapaxai na \u1ef9otta'a't nta'alpi mayi nanetta 'a't.\nART\u00cdCULO 30\nQaica qome da huo'o ca 'oonlec ne'ena nanettai mayi qanasachigui da qo\u1ef9inac chigoqchigui da I'ot ca l'aqtac ca\ncamachicague't na nta 'alpi, da huo'otaq huo'o ca \u1ef9anem shi\u1ef9axauapi huo'otaq ca 'oonolec namayipi da yaqto'\nhuo' ca ishit da \u1ef9acoolecda I'ot, huo'otaq da \u1ef9aueca'a't ca la\u1ef9ipi da yaqto' nlaxaji ca 'oonolec ne'ena nqataxacpi,\nhuo'otaq da nlaxaji da nataxac mayi huesochiguii, mayi mashi nasachigui qataq lapaxai.",
            "Image": "339d946faf211e16fca8165c51c81bc0"
        }
    }
}
