{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466914,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kom Mapu Fijke Az Ta\u00f1i Az Mogeleam\nTuwvlzugun\n(\"Pre\u00e1mbulo\" pi ta wigka)\nKimnieel fij mapu mew ta\u00f1i kimgen kvme felen kisugvnew felen xvr kvme\nmvlen. Tvfaci zugu \u00f1i mvleken mvleyem yamvwvn ka xvr kvme nor felen kom\npu re\u00f1mawke ce mew.\nGewenonmu yamuwvn, zuamgewenonmu kvme felen, goymagenmu nor felen mvley\nre jazkvnkawvn: Fey mew mvley xvrvmzugu kom pu ce ta\u00f1i kvme mogeleam\nkisuke \u00f1i feyentun mew, kisu \u00f1i rakizuam mew ka \u00f1i wimtun mew \u00f1i mvleal\negvn.\nTa\u00f1i mvlenoam kai\u00f1etuwvn zugu, awkan zugu tvfeyci wezake vbmen egvn\nmvley ta\u00f1i xvrvmuwael tvfeyci wvnenkvleci pu ce zugu mew ta\u00f1i yamgeam\nxvr kvme nor felen.\nKa kimnieel \u00f1i rvf kvme zugugen, wenvykawvn kom pu Xoki\u00f1ke Ce egvn,\nnuwkvlelu Ki\u00f1e Mapu mew (\"Naciones Unidas\" pi ta wigka): Tvfa egvn\nxawvlelu \"Naciones Unidas\" mew nuwtuaygvn tvfaci \"Fvxa Cijka\" mew kvme\nxvr norkvletuam \u00f1i mogen kom pu wenxu ka pu zomo mvlelu ixofij mapu mew\nfeyci, kom xawvci pu ce ta\u00f1i werkvel ci Pu Xokinke Ce (\"Estados\nMiembros\" pi ta wigka) mvlelu fij mapu kom pvle kejuwayi\u00f1 tai\u00f1\nyamfalafiel xvr kvme felen ka nor felen piwigvn.\nFemueci mvlcy \u00f1i kimniegeael kom mapu mew nor kvme felen ka kisugvnew\nmvlen tvfaci rakizuam kvzaw mew.\nFey mew Fvxa Xawvn mew (\"Asamblea General\" pi ta wigka)\nWixa\u00f1pvramgey tvfaci Fvxa Cijka Kom Mapu Fijke Az Ce Ta\u00f1i Az Mogeleam\npigelu.\nRvf kvme zugugelu am fey mew ta mvley ta\u00f1i kvzawael kom pu ce fij mapu\nmew, pu fvxake vbmen, kom pu ce wvnenkvlelu cem zugu mew rume, pu wenxu\nka pu zomo mvley ta\u00f1i newenmayafiel ka wenu\u00f1pvramafiel tvfaci zugu az\nmogeleam kom pu mogen ce, fey mew ta yamgeay xvr felen ka nor felen\ntvfaci mogen mew.\nKi\u00f1e Xoy (1)\nKom pu mogence kisuzuam mvlekey, kom cegeygvn, logkogeygvn ka\npiwkegeygvn, nieygvn kimvn fey mew mvley ta\u00f1i yamniewael ka epu\u00f1pvle\nkejuwael egvn.\nEpu Xoy (2)\nKI\u00d1E. Kom xipace, fijke mojfv\u00f1 ce wixapvraley \u00f1i kvme felen, nor felen\ntvfaci Fvxa Cijka mew, cumgeay rume \u00f1i zugun, \u00f1i wimtun, cem azgeay\nrume, cem kimvn rume nieay.\nEPU. Kom pu xoki\u00f1 ce, cem az mogengeayrume mvlelu fij mapu, ka femueci\nxvr nvwkvley tvfaci Fvxa Cijka mew.",
            "Image": "f82603435c6d33752b18fba1f43b779f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kvla Xoy (3)\nKom ce mvley \u00f1i mogeleael, kisugvnew feleael ka yamniegeael.\nMeli Xoy (4)\nIney rume gelay \u00f1i xafki\u00f1tuceael. Gewelayay xafki\u00f1tucen ran mew kuyfi\nreke.\nKecu Xoy (5)\nCem ce rume wezakamekegelayay, kupafkamekegelayay.\nKayu Xoy (6)\nKom ce fij mapu mew mvley \u00f1i kimgeael, wirintukulelu am \u00f1i vy wigka zugu\nmew (\"Personalidad Jur\u00eddica\" pi ta wigka).\nReqle Xoy (7)\nKom femgey ce wigka \u00f1i wirikon zugu mew (\"Ley\" pi ta wigka) fey mew kom\npu ce pepi nvway tvfaci zugu mew. Yamgerumenole cuci sugu rume\nwirintukulelu tvfaci \"Fvxa Cijka\" mew.\nPura Xoy (8)\nPu wigka mew mvley ki\u00f1e ruka cew \u00f1i norvmgekemum ixofij wezake zugu; fey\nmew pepi nvway kom pu ce ta\u00f1i igka\u00f1mageam, yamv\u00f1magenole tvfeyci nor\nzugu wirintukulelu fvta cijka mew \"Constituci\u00f3n\" pigelu, nielu kom pu\nxoki\u00f1ke ce fij mapu.\nAyja Xoy (9)\nGelay iney rume \u00f1i koraltukugeael ka wemvnentugeael ka wemvnentugeael\nta\u00f1i mapu mew wezakamekenole.\nMari Xoy (10)\nTvfeyci wigka norvmzuguwe ruka mew, kom pu ce mvley ajkvtu\u00f1mageael \u00f1i\nzugu, ta\u00f1i kimgeam \u00f1i weza femvn kam femnon ka ta\u00f1i kimgeam cumueci \u00f1i\nfeletuael ragi kakelu pu ce.\nMari Ki\u00f1e Xoy (11)\nKI\u00d1E. Cem ce rume kimv\u00f1magenole \u00f1i weza femvn gelay cumuelu ta\u00f1i\nzaju\u00f1mageael ka mvley \u00f1i elu\u00f1mageael ta\u00f1i igkawam.\nEPU. Kuyfi iney rume weza femfule, feyci mew zajufalnofule tvfeyci zugu\ngelay cumuelu \u00f1i zaju\u00f1mageael fewla. Ka gelay cumuelu \u00f1i zoy fvxa\nzaju\u00f1mageael feypilenole fewla tvfeyci nor zugu mew wirintukulelu Fvxa\nCijka mew.\nMari Epu Xoy (12)\nWigka \u00f1i wirikon zugu mew (\"Ley\" pi ta wigka) nvwkvley kom pu ce ka fey\nmew mvley \u00f1i igka\u00f1mageael egvn kake ce zugukonle \u00f1i mogen mew, kam ka ce\npekanka lef konle \u00f1i ruka mew, kom ta\u00f1i felen mew ka wezaka",
            "Image": "bba5a15fe84a68764b7cbec699ef8092"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "zuguyeka\u00f1magele.\nMari Kvla Xoy (13)\nKI\u00d1E. Kom pu ce mvley \u00f1i kisugvnew miyawael xoki\u00f1ke ce (\"Estados\" pi ta\nwigka) \u00f1i mapu mew.\nEPU. Kom pu ce pepi xipayay cem xoki\u00f1ke ce (\"Estado\" pi ta wigka) mew\nrume ka kisu \u00f1i mvlemum, welu ka pepi wi\u00f1otuay.\nMari Meli Xoy (14)\nKI\u00d1E. Cem zugu mew rume inayawgele cem ce rume, tvfa mvley \u00f1i\ngvnaytuniegeael (\"asilar\" pi ta wigka) cem xoki\u00f1 ce mew rume.\nEPU. Welu tvfeyci gvnaytucen kvmelayay, rvf weza femle tvfaci ce,\ninayawlel (lagvmle, we\u00f1ele) ka yamnofile tvfaci \"Naciones Unidas\" \u00f1i\nwixa\u00f1pvramnieel ci zugu.\nMari Kecu Xoy (15)\nKI\u00d1E. Kom pu ce pepi nvwkvleay cem az mogen (\"nacionalidad\" pi ta wigka)\nmew rume.\nEPU. Iney rume mvntu\u00f1magelayay \u00f1i az mogen (\"nacionalidad\") ka pepi\nnvway ka konaygvn kake az mogen mew kvpa femle egvn.\nMari Kayu Xoy (16)\nKI\u00d1E. Kom pu zomo ka pu wenxu pepi kureyeway kvpa kvreyewle cem\nxipacegeaygu rume, kekewme az mogen nieaygu rume. Kvpa niele kisu \u00f1i pu\nfvren egu femaygu mvten. Ka femueci kvme feleaygu: iney rume\ncumekelayaygu egu kurewenkvlen kam wvzatule egu rume.\nEPU. Tvfaci epu ce re kisuzuam pile egu mvten fey wvla pepi kureyewaygu.\nKVLA. Kom pu fijke ce re\u00f1mawengenofule gelayafuy ce kom mapu, fey mew ta\npu xoki\u00f1 ce (\"Estado\" pi ta wigka) ka kom pu ce mvley ta\u00f1i gvnaytunieael\nfijke fvrenwen ka re\u00f1mawen.\nMari Reqle Xoy (17)\nKI\u00d1E. Kom pu ce mvley kisu \u00f1i gengeael, ka xoki\u00f1ke ce \u00f1i gengeael cemu\nrume.\nEPU. Iney rume pekanka mvntu\u00f1magelayay \u00f1i nieel (cemgeay rume).\nMari Pura Xoy (18)\nCem rakizuam rume cem feyentun rume nieay fij pu ce gelayay cumuelu \u00f1i\nmvntu\u00f1mageael ka taku\u00f1mageael. Kisuzuam kvpa konle kake feyentun mew\nfemay mvten, kvpa kimelle \u00f1i rakizuam ka feyentun ka pepi kimelafi.\nMari Ayja Xoy (19)\nKom pu ce pepi entuay \u00f1i rakizuam ka zugu, ka pepi kimellafi kompvle\ncumueci rume (radiomu, telemu, wirinmu) ka pepi kintuay, ramtuay ka",
            "Image": "5c9688a3a0bfbbe379485016f95af85b"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "joway zugu ta\u00f1i kvzawkvlenmu. Ka femueci tvfaci zugu pepi kimellafi cew\nrume.\nEpu Mari Xoy (20)\nKI\u00d1E. Kom pu ce kisu \u00f1i gvnewmu pepi xawvay cem piei xoki\u00f1 ce egvn rume.\nEPU. Welu cem ce rume pinole \u00f1i konaeal cem xoki\u00f1 ce \u00f1i kvzaw mew rume,\ngelay cumuelu \u00f1i gagegeael.\nEpu Mari Ki\u00f1e Xoy (21)\nKI\u00d1E. Cem ce rume pepi konay logkolealu tvfeyci xoki\u00f1 ce mew nvwkvlelu\nKi\u00f1e Mapu mew (\"Pa\u00eds\" pi ta wigka) kam werkvaygvn ki\u00f1e ce kisu egvn ta\u00f1i\nzujiel.\nEPU. Kom pu ce xvr pepi konay ta\u00f1i ki\u00f1e Mapu Xoki\u00f1 ce mew \u00f1i cem kvzaw\nmew rume.\nKVLA. Tvfey ci Ki\u00f1e Mapu Xoki\u00f1 ce mew logkolelu: Logkogey kom pu ce\nmvlelu fey ci xoki\u00f1mu ta\u00f1i zuam. Tvfa ci pu ce mvxvmmuway ta\u00f1i zujiam \u00f1i\nlogko egvn, kom xvr pepi feypiaygvn iney ta\u00f1i zuamniefiel ta\u00f1i\nlogkogeal.\nEpu Mari Epu Xoy (22)\nTvfey ci logkolelu Ki\u00f1e Mapu Xoki\u00f1 Ce mew mvley wvlael ixofij keju ta\u00f1i\nkvme feleam ka kvme mogeleam kom pu ce mvlelu tvfey ci Xoki\u00f1 mew. Tvfaci\nlogko kvme pepi kejunole \u00f1i pu ce mvley ta\u00f1i kejuaetew kake Mapu Xoki\u00f1\nCe.\nEpu Mari Kvla Xoy (23)\nKI\u00d1E. Kom pu ce mvley \u00f1i nieael kvzaw, mvley kisu zujiael \u00f1i kvzaw\nfemueci ta xvr feleay ta pu ce. Cem ce rumje penoloe kvzaw mvley ta\u00f1i\ngvnaytunieaetew wvnenkvleci pu ce ixofij zugu mew, ta\u00f1i Ki\u00f1e Mapu Xoki\u00f1\nCe mew.\nEPU. Kom pu ce cumgeay rume mvley \u00f1i kom xvr kujigeael ta\u00f1i kvzaw mew\negvn.\nKVLA. Kom Kvzawci pu ce mvley \u00f1i kvme kujiniegeael; ta\u00f1i kvme mogeleam\nka kvme mogelneam \u00f1i pu fvren. Puwjenole tvfaci mogeam, mvley \u00f1i\nkejugeael ta\u00f1i Ki\u00f1e Mapu Xoki\u00f1 Ce mew.\nMELI. Tvfeyci pu kvzawfe rvf kvme felenole, yamv\u00f1magenole \u00f1i zugu egvn\npepi xawvluwaygvn ta\u00f1i kinewvn igkawam egvn.\nEpu Mari Meli Xoy (24)\nKom Kvzawfe pu ce mvley \u00f1i vrkvtuael \u00f1i kvzaw mew, ka ta\u00f1i zoy\nkvzawnoam, yamv\u00f1mageael \u00f1i orario ka ta\u00f1i ki\u00f1e mufv antv vrkvtuael fij\nxipantu.\nEpu Mari Kecu Xoy (25)\nKI\u00d1E. Kom pu ce mvley \u00f1i kvme mogen nieael; kuxanle egvn ta\u00f1i peael",
            "Image": "fafc373b98494ead09598444ccc65391"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "lawen, ta\u00f1i kvme iyael egvn, kvme tukuluwvn \u00f1i peael, kvme ruka mew \u00f1i\nmvleael, ta\u00f1i peael lawentufe ce egvn. Tvfa rume falile ta\u00f1i keju\nkujigeael. Ka femueci pepi kvzawnole mvley \u00f1i kejuaetew ka gvnaytuaetew\npu wvnenkvleci pu ce ixofij zugu mew ta\u00f1i Ki\u00f1e Mapu Xoki\u00f1 mew.\nEPU. Pv\u00f1e\u00f1ci pu zomo ka mvle-mvlegeci pu picike ce mvley \u00f1i peaetew ka\nkejuaetew kvmeke lawentucefe ka femueci kom pu picike ce mvley \u00f1i\ngvnaytuniegeael kom pu Xoki\u00f1 Ce mew.\nEpu Mari Kayu Xoy (26)\nKI\u00d1E. Kom pu ce pepi kimay fij cijkatun, cem ce rume kujilayay ta\u00f1i\nkimam. Welu kom pu ce mvley ta\u00f1i rvf kimelgeael fij zugu wvneluw\ncijkatukeel ta\u00f1i kim cegeam. Cem ce rume zoy kvpa cijkatule ta\u00f1i zoy\nkimam femay mvten ka kom pu ce cumgeay rume, pepi konay cem cijkatun mew\nrume, ta\u00f1i ayvnieel \u00f1i inayael.\nEPU. Kom tvfaci cijkatun ka kimeltun mvley \u00f1i kejuael kvme cegeam, kim\ncegeam, nor vegeam, mvley \u00f1i newenmayafiel ta nor felen ka kisugvnew\nfelen tvfaci mogen mew. Mvley ta\u00f1i kejuael welukon yamniewael mew ka\nwenvykawael kom pu ce ka fijke Xoki\u00f1ke Pu Ce, cem az mogen rume\nnieaygvn. Kom tvfaci kimeltun mvley \u00f1i kejukvzawmayafiel ka\nwixa\u00f1pvramafiel fij kvmeke zugu \"Naciones Unidas\" mew.\nKVLA. Kom pu kurewen mvley kisu egu \u00f1i piael cem kimvn ka cijkatun\nnieael ta\u00f1i pu pv\u00f1e\u00f1.\nEpu Mari Reqle Xoy (27)\nKI\u00d1E. Kom pu ce mvley \u00f1i kisuzuam nvwael cem wimtun mew rume mvlele ta\u00f1i\nXoki\u00f1 Ce mew, ka ta\u00f1i kintuael, inakonael, ka nvael cem fvtake kimvn\nrume mvlele.\nEPU. Cem ce rume mvley ta\u00f1i gvnaytukunie\u00f1mageae ka ku\u00f1iwtukunie\u00f1mageael\nta\u00f1i gvbam ka ta\u00f1i kimvn niele ka femueci mvley \u00f1i niegeael tvfaci zugu\ncuci ce rume kuwv mew entule cem kvzaw rume.\nEpu Mari Pura Xoy (28)\nFijke Ki\u00f1e Mapu Xoki\u00f1 Ce mew mvley \u00f1i kvme nor elgeael zugu, femueci ta\nkom pu ce mvlelu fij mapu yamv\u00f1mageay \u00f1i nor az felen.\nEpu Mari Ayja Xoy (29)\nKI\u00d1E. Kom pu ce mvley ta\u00f1i rvf nieael kvme zugu, kvme rakizuam ka ta\u00f1i\nnor cegeael ta\u00f1i ragi pu Xoki\u00f1 Ce mew, fey mew am xemkvlelu ce reke ka\namulnielu cem kvzaw rume.\nEPU. Ta\u00f1i nor felenmu ka kisugvnew felenmu kom pu ce nvwkvleay wigka \u00f1i\nwirikon zugu mew (\"Ley\" pi ta wigka) mvten, fey mew ta kakelu pu ce\nyamv\u00f1mageay \u00f1i kvme feleael, kisugvnew felen, \u00f1i nor feleael ka ta\u00f1i\nmvleam xvr ka nor mogen kom pu Xoki\u00f1ke Ce mew.\nKVLA. Kom tvfaci nor zugu cumkaw rume gelay \u00f1i nvgeael weluka ka pekagka\namulgeale. \"Naciones Unidas\" ta pekagka amulael mogen, wixa\u00f1pvrammekelay\ntvfaci \"Fvxa Cijka\".",
            "Image": "bfc0960b3253249efff3d6aa37cb9a88"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Kvla Mari Xoy (30)\nTvfaci \"Fvxa Cijka\", cew ta\u00f1i kimelgen cumueci \u00f1i mvleael mogen fij\nmapu, gelay cem xoki\u00f1 ce rume \u00f1i nvafiel ta\u00f1i goymalafiel ka ta\u00f1i\nkvzawmayafiel ta\u00f1i \u00f1amvmnaqvmgeam cuci zugu rume pegelgeael tvfaci \"Fvxa\nCijka\" mew.",
            "Image": "1e113d410cdda57533e29b5028db2283"
        }
    }
}
