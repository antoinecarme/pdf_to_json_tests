{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466897,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Kom Mapu Fijke Az Ta\u00f1i Az Mogeleam\nTuwvlzugun\n(\"Pre\u00e1mbulo\" pi ta wigka)\nKimnieel fij mapu mew ta\u00f1i kimgen kvme felen kisugvnew felen xvr kvme mvlen. Tvfaci zugu \u00f1i\nmvleken mvleyem yamvwvn ka xvr kvme nor felen kom pu re\u00f1mawke ce mew.\nGewenonmu yamuwvn, zuamgewenonmu kvme felen, goymagenmu nor felen mvley re jazkvnkawvn: Fey mew\nmvley xvrvmzugu kom pu ce ta\u00f1i kvme mogeleam kisuke \u00f1i feyentun mew, kisu \u00f1i rakizuam mew ka \u00f1i\nwimtun mew \u00f1i mvleal egvn.\nTa\u00f1i mvlenoam kai\u00f1etuwvn zugu, awkan zugu tvfeyci wezake vbmen egvn mvley ta\u00f1i xvrvmuwael\ntvfeyci wvnenkvleci pu ce zugu mew ta\u00f1i yamgeam xvr kvme nor felen.\nKa kimnieel \u00f1i rvf kvme zugugen, wenvykawvn kom pu Xoki\u00f1ke Ce egvn, nuwkvlelu Ki\u00f1e Mapu mew\n(\"Naciones Unidas\" pi ta wigka): Tvfa egvn xawvlelu \"Naciones Unidas\" mew nuwtuaygvn tvfaci\n\"Fvxa Cijka\" mew kvme xvr norkvletuam \u00f1i mogen kom pu wenxu ka pu zomo mvlelu ixofij mapu mew\nfeyci, kom xawvci pu ce ta\u00f1i werkvel ci Pu Xokinke Ce (\"Estados Miembros\" pi ta wigka) mvlelu\nfij mapu kom pvle kejuwayi\u00f1 tai\u00f1 yamfalafiel xvr kvme felen ka nor felen piwigvn.\nFemueci mvlcy \u00f1i kimniegeael kom mapu mew nor kvme felen ka kisugvnew mvlen tvfaci rakizuam\nkvzaw mew.\nFey mew Fvxa Xawvn mew (\"Asamblea General\" pi ta wigka)\nWixa\u00f1pvramgey tvfaci Fvxa Cijka Kom Mapu Fijke Az Ce Ta\u00f1i Az Mogeleam pigelu.\nRvf kvme zugugelu am fey mew ta mvley ta\u00f1i kvzawael kom pu ce fij mapu mew, pu fvxake vbmen,\nkom pu ce wvnenkvlelu cem zugu mew rume, pu wenxu ka pu zomo mvley ta\u00f1i newenmayafiel ka\nwenu\u00f1pvramafiel tvfaci zugu az mogeleam kom pu mogen ce, fey mew ta yamgeay xvr felen ka nor\nfelen tvfaci mogen mew.\nKi\u00f1e Xoy (1)\nKom pu mogence kisuzuam mvlekey, kom cegeygvn, logkogeygvn ka piwkegeygvn, nieygvn kimvn fey\nmew mvley ta\u00f1i yamniewael ka epu\u00f1pvle kejuwael egvn.\nEpu Xoy (2)\nKI\u00d1E. Kom xipace, fijke mojfv\u00f1 ce wixapvraley \u00f1i kvme felen, nor felen tvfaci Fvxa Cijka mew,\ncumgeay rume \u00f1i zugun, \u00f1i wimtun, cem azgeay rume, cem kimvn rume nieay.\nEPU. Kom pu xoki\u00f1 ce, cem az mogengeayrume mvlelu fij mapu, ka femueci xvr nvwkvley tvfaci Fvxa\nCijka mew.\nKvla Xoy (3)\nKom ce mvley \u00f1i mogeleael, kisugvnew feleael ka yamniegeael.\nMeli Xoy (4)\nIney rume gelay \u00f1i xafki\u00f1tuceael. Gewelayay xafki\u00f1tucen ran mew kuyfi reke.\nKecu Xoy (5)\nCem ce rume wezakamekegelayay, kupafkamekegelayay.\nKayu Xoy (6)\nKom ce fij mapu mew mvley \u00f1i kimgeael, wirintukulelu am \u00f1i vy wigka zugu mew (\"Personalidad\nJur\u00eddica\" pi ta wigka).\nReqle Xoy (7)\nKom femgey ce wigka \u00f1i wirikon zugu mew (\"Ley\" pi ta wigka) fey mew kom pu ce pepi nvway tvfaci\nzugu mew. Yamgerumenole cuci sugu rume wirintukulelu tvfaci \"Fvxa Cijka\" mew.\nPura Xoy (8)\nPu wigka mew mvley ki\u00f1e ruka cew \u00f1i norvmgekemum ixofij wezake zugu; fey mew pepi nvway kom pu\nce ta\u00f1i igka\u00f1mageam, yamv\u00f1magenole tvfeyci nor zugu wirintukulelu fvta cijka mew \"Constituci\u00f3n\"\npigelu, nielu kom pu xoki\u00f1ke ce fij mapu.",
            "Image": "33464846e9004d28de5abb267898891f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Ayja Xoy (9)\nGelay iney rume \u00f1i koraltukugeael ka wemvnentugeael ka wemvnentugeael ta\u00f1i mapu mew\nwezakamekenole.\nMari Xoy (10)\nTvfeyci wigka norvmzuguwe ruka mew, kom pu ce mvley ajkvtu\u00f1mageael \u00f1i zugu, ta\u00f1i kimgeam \u00f1i\nweza femvn kam femnon ka ta\u00f1i kimgeam cumueci \u00f1i feletuael ragi kakelu pu ce.\nMari Ki\u00f1e Xoy (11)\nKI\u00d1E. Cem ce rume kimv\u00f1magenole \u00f1i weza femvn gelay cumuelu ta\u00f1i zaju\u00f1mageael ka mvley \u00f1i\nelu\u00f1mageael ta\u00f1i igkawam.\nEPU. Kuyfi iney rume weza femfule, feyci mew zajufalnofule tvfeyci zugu gelay cumuelu \u00f1i\nzaju\u00f1mageael fewla. Ka gelay cumuelu \u00f1i zoy fvxa zaju\u00f1mageael feypilenole fewla tvfeyci nor\nzugu mew wirintukulelu Fvxa Cijka mew.\nMari Epu Xoy (12)\nWigka \u00f1i wirikon zugu mew (\"Ley\" pi ta wigka) nvwkvley kom pu ce ka fey mew mvley \u00f1i\nigka\u00f1mageael egvn kake ce zugukonle \u00f1i mogen mew, kam ka ce pekanka lef konle \u00f1i ruka mew, kom\nta\u00f1i felen mew ka wezaka zuguyeka\u00f1magele.\nMari Kvla Xoy (13)\nKI\u00d1E. Kom pu ce mvley \u00f1i kisugvnew miyawael xoki\u00f1ke ce (\"Estados\" pi ta wigka) \u00f1i mapu mew.\nEPU. Kom pu ce pepi xipayay cem xoki\u00f1ke ce (\"Estado\" pi ta wigka) mew rume ka kisu \u00f1i mvlemum,\nwelu ka pepi wi\u00f1otuay.\nMari Meli Xoy (14)\nKI\u00d1E. Cem zugu mew rume inayawgele cem ce rume, tvfa mvley \u00f1i gvnaytuniegeael (\"asilar\" pi ta\nwigka) cem xoki\u00f1 ce mew rume.\nEPU. Welu tvfeyci gvnaytucen kvmelayay, rvf weza femle tvfaci ce, inayawlel (lagvmle, we\u00f1ele)\nka yamnofile tvfaci \"Naciones Unidas\" \u00f1i wixa\u00f1pvramnieel ci zugu.\nMari Kecu Xoy (15)\nKI\u00d1E. Kom pu ce pepi nvwkvleay cem az mogen (\"nacionalidad\" pi ta wigka) mew rume.\nEPU. Iney rume mvntu\u00f1magelayay \u00f1i az mogen (\"nacionalidad\") ka pepi nvway ka konaygvn kake az\nmogen mew kvpa femle egvn.\nMari Kayu Xoy (16)\nKI\u00d1E. Kom pu zomo ka pu wenxu pepi kureyeway kvpa kvreyewle cem xipacegeaygu rume, kekewme az\nmogen nieaygu rume. Kvpa niele kisu \u00f1i pu fvren egu femaygu mvten. Ka femueci kvme feleaygu:\niney rume cumekelayaygu egu kurewenkvlen kam wvzatule egu rume.\nEPU. Tvfaci epu ce re kisuzuam pile egu mvten fey wvla pepi kureyewaygu.\nKVLA. Kom pu fijke ce re\u00f1mawengenofule gelayafuy ce kom mapu, fey mew ta pu xoki\u00f1 ce (\"Estado\"\npi ta wigka) ka kom pu ce mvley ta\u00f1i gvnaytunieael fijke fvrenwen ka re\u00f1mawen.\nMari Reqle Xoy (17)\nKI\u00d1E. Kom pu ce mvley kisu \u00f1i gengeael, ka xoki\u00f1ke ce \u00f1i gengeael cemu rume.\nEPU. Iney rume pekanka mvntu\u00f1magelayay \u00f1i nieel (cemgeay rume).\nMari Pura Xoy (18)\nCem rakizuam rume cem feyentun rume nieay fij pu ce gelayay cumuelu \u00f1i mvntu\u00f1mageael ka\ntaku\u00f1mageael. Kisuzuam kvpa konle kake feyentun mew femay mvten, kvpa kimelle \u00f1i rakizuam ka\nfeyentun ka pepi kimelafi.\nMari Ayja Xoy (19)\nKom pu ce pepi entuay \u00f1i rakizuam ka zugu, ka pepi kimellafi kompvle cumueci rume (radiomu,\ntelemu, wirinmu) ka pepi kintuay, ramtuay ka joway zugu ta\u00f1i kvzawkvlenmu. Ka femueci tvfaci\nzugu pepi kimellafi cew rume.",
            "Image": "bcb79dd8a548751f7795d91083b92b5d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Epu Mari Xoy (20)\nKI\u00d1E. Kom pu ce kisu \u00f1i gvnewmu pepi xawvay cem piei xoki\u00f1 ce egvn rume.\nEPU. Welu cem ce rume pinole \u00f1i konaeal cem xoki\u00f1 ce \u00f1i kvzaw mew rume, gelay cumuelu \u00f1i\ngagegeael.\nEpu Mari Ki\u00f1e Xoy (21)\nKI\u00d1E. Cem ce rume pepi konay logkolealu tvfeyci xoki\u00f1 ce mew nvwkvlelu Ki\u00f1e Mapu mew (\"Pa\u00eds\" pi\nta wigka) kam werkvaygvn ki\u00f1e ce kisu egvn ta\u00f1i zujiel.\nEPU. Kom pu ce xvr pepi konay ta\u00f1i ki\u00f1e Mapu Xoki\u00f1 ce mew \u00f1i cem kvzaw mew rume.\nKVLA. Tvfey ci Ki\u00f1e Mapu Xoki\u00f1 ce mew logkolelu: Logkogey kom pu ce mvlelu fey ci xoki\u00f1mu ta\u00f1i\nzuam. Tvfa ci pu ce mvxvmmuway ta\u00f1i zujiam \u00f1i logko egvn, kom xvr pepi feypiaygvn iney ta\u00f1i\nzuamniefiel ta\u00f1i logkogeal.\nEpu Mari Epu Xoy (22)\nTvfey ci logkolelu Ki\u00f1e Mapu Xoki\u00f1 Ce mew mvley wvlael ixofij keju ta\u00f1i kvme feleam ka kvme\nmogeleam kom pu ce mvlelu tvfey ci Xoki\u00f1 mew. Tvfaci logko kvme pepi kejunole \u00f1i pu ce mvley\nta\u00f1i kejuaetew kake Mapu Xoki\u00f1 Ce.\nEpu Mari Kvla Xoy (23)\nKI\u00d1E. Kom pu ce mvley \u00f1i nieael kvzaw, mvley kisu zujiael \u00f1i kvzaw femueci ta xvr feleay ta pu\nce. Cem ce rumje penoloe kvzaw mvley ta\u00f1i gvnaytunieaetew wvnenkvleci pu ce ixofij zugu mew,\nta\u00f1i Ki\u00f1e Mapu Xoki\u00f1 Ce mew.\nEPU. Kom pu ce cumgeay rume mvley \u00f1i kom xvr kujigeael ta\u00f1i kvzaw mew egvn.\nKVLA. Kom Kvzawci pu ce mvley \u00f1i kvme kujiniegeael; ta\u00f1i kvme mogeleam ka kvme mogelneam \u00f1i pu\nfvren. Puwjenole tvfaci mogeam, mvley \u00f1i kejugeael ta\u00f1i Ki\u00f1e Mapu Xoki\u00f1 Ce mew.\nMELI. Tvfeyci pu kvzawfe rvf kvme felenole, yamv\u00f1magenole \u00f1i zugu egvn pepi xawvluwaygvn ta\u00f1i\nkinewvn igkawam egvn.\nEpu Mari Meli Xoy (24)\nKom Kvzawfe pu ce mvley \u00f1i vrkvtuael \u00f1i kvzaw mew, ka ta\u00f1i zoy kvzawnoam, yamv\u00f1mageael \u00f1i\norario ka ta\u00f1i ki\u00f1e mufv antv vrkvtuael fij xipantu.\nEpu Mari Kecu Xoy (25)\nKI\u00d1E. Kom pu ce mvley \u00f1i kvme mogen nieael; kuxanle egvn ta\u00f1i peael lawen, ta\u00f1i kvme iyael\negvn, kvme tukuluwvn \u00f1i peael, kvme ruka mew \u00f1i mvleael, ta\u00f1i peael lawentufe ce egvn. Tvfa\nrume falile ta\u00f1i keju kujigeael. Ka femueci pepi kvzawnole mvley \u00f1i kejuaetew ka gvnaytuaetew\npu wvnenkvleci pu ce ixofij zugu mew ta\u00f1i Ki\u00f1e Mapu Xoki\u00f1 mew.\nEPU. Pv\u00f1e\u00f1ci pu zomo ka mvle-mvlegeci pu picike ce mvley \u00f1i peaetew ka kejuaetew kvmeke\nlawentucefe ka femueci kom pu picike ce mvley \u00f1i gvnaytuniegeael kom pu Xoki\u00f1 Ce mew.\nEpu Mari Kayu Xoy (26)\nKI\u00d1E. Kom pu ce pepi kimay fij cijkatun, cem ce rume kujilayay ta\u00f1i kimam. Welu kom pu ce mvley\nta\u00f1i rvf kimelgeael fij zugu wvneluw cijkatukeel ta\u00f1i kim cegeam. Cem ce rume zoy kvpa\ncijkatule ta\u00f1i zoy kimam femay mvten ka kom pu ce cumgeay rume, pepi konay cem cijkatun mew\nrume, ta\u00f1i ayvnieel \u00f1i inayael.\nEPU. Kom tvfaci cijkatun ka kimeltun mvley \u00f1i kejuael kvme cegeam, kim cegeam, nor vegeam,\nmvley \u00f1i newenmayafiel ta nor felen ka kisugvnew felen tvfaci mogen mew. Mvley ta\u00f1i kejuael\nwelukon yamniewael mew ka wenvykawael kom pu ce ka fijke Xoki\u00f1ke Pu Ce, cem az mogen rume\nnieaygvn. Kom tvfaci kimeltun mvley \u00f1i kejukvzawmayafiel ka wixa\u00f1pvramafiel fij kvmeke zugu\n\"Naciones Unidas\" mew.\nKVLA. Kom pu kurewen mvley kisu egu \u00f1i piael cem kimvn ka cijkatun nieael ta\u00f1i pu pv\u00f1e\u00f1.\nEpu Mari Reqle Xoy (27)\nKI\u00d1E. Kom pu ce mvley \u00f1i kisuzuam nvwael cem wimtun mew rume mvlele ta\u00f1i Xoki\u00f1 Ce mew, ka ta\u00f1i\nkintuael, inakonael, ka nvael cem fvtake kimvn rume mvlele.\nEPU. Cem ce rume mvley ta\u00f1i gvnaytukunie\u00f1mageae ka ku\u00f1iwtukunie\u00f1mageael ta\u00f1i gvbam ka ta\u00f1i\nkimvn niele ka femueci mvley \u00f1i niegeael tvfaci zugu cuci ce rume kuwv mew entule cem kvzaw",
            "Image": "be3317236537150796ff2c0c9c82a708"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "rume.\nEpu Mari Pura Xoy (28)\nFijke Ki\u00f1e Mapu Xoki\u00f1 Ce mew mvley \u00f1i kvme nor elgeael zugu, femueci ta kom pu ce mvlelu fij\nmapu yamv\u00f1mageay \u00f1i nor az felen.\nEpu Mari Ayja Xoy (29)\nKI\u00d1E. Kom pu ce mvley ta\u00f1i rvf nieael kvme zugu, kvme rakizuam ka ta\u00f1i nor cegeael ta\u00f1i ragi pu\nXoki\u00f1 Ce mew, fey mew am xemkvlelu ce reke ka amulnielu cem kvzaw rume.\nEPU. Ta\u00f1i nor felenmu ka kisugvnew felenmu kom pu ce nvwkvleay wigka \u00f1i wirikon zugu mew (\"Ley\"\npi ta wigka) mvten, fey mew ta kakelu pu ce yamv\u00f1mageay \u00f1i kvme feleael, kisugvnew felen, \u00f1i\nnor feleael ka ta\u00f1i mvleam xvr ka nor mogen kom pu Xoki\u00f1ke Ce mew.\nKVLA. Kom tvfaci nor zugu cumkaw rume gelay \u00f1i nvgeael weluka ka pekagka amulgeale. \"Naciones\nUnidas\" ta pekagka amulael mogen, wixa\u00f1pvrammekelay tvfaci \"Fvxa Cijka\".\nKvla Mari Xoy (30)\nTvfaci \"Fvxa Cijka\", cew ta\u00f1i kimelgen cumueci \u00f1i mvleael mogen fij mapu, gelay cem xoki\u00f1 ce\nrume \u00f1i nvafiel ta\u00f1i goymalafiel ka ta\u00f1i kvzawmayafiel ta\u00f1i \u00f1amvmnaqvmgeam cuci zugu rume\npegelgeael tvfaci \"Fvxa Cijka\" mew.",
            "Image": "4f58c7f9d8a53087714fbb0a03c2dc99"
        }
    }
}
