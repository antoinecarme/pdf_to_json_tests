{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466962,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Kom Mapu Fijke Az Ta\u00f1i Az Mogeleam\nTuwvlzugun\n(\"Pre\u00e1mbulo\" pi ta wigka)\nKimnieel fij mapu mew ta\u00f1i kimgen kvme felen kisugvnew felen xvr kvme mvlen.\nTvfaci zugu \u00f1i mvleken mvleyem yamvwvn ka xvr kvme nor felen kom pu re\u00f1mawke\nce mew.\nGewenonmu yamuwvn, zuamgewenonmu kvme felen, goymagenmu nor felen mvley\nre jazkvnkawvn: Fey mew mvley xvrvmzugu kom pu ce ta\u00f1i kvme mogeleam kisuke \u00f1i\nfeyentun mew, kisu \u00f1i rakizuam mew ka \u00f1i wimtun mew \u00f1i mvleal egvn.\nTa\u00f1i mvlenoam kai\u00f1etuwvn zugu, awkan zugu tvfeyci wezake vbmen egvn mvley ta\u00f1i\nxvrvmuwael tvfeyci wvnenkvleci pu ce zugu mew ta\u00f1i yamgeam xvr kvme nor felen.\nKa kimnieel \u00f1i rvf kvme zugugen, wenvykawvn kom pu Xoki\u00f1ke Ce egvn, nuwkvlelu\nKi\u00f1e Mapu mew (\"Naciones Unidas\" pi ta wigka): Tvfa egvn xawvlelu \"Naciones\nUnidas\" mew nuwtuaygvn tvfaci \"Fvxa Cijka\" mew kvme xvr norkvletuam \u00f1i mogen\nkom pu wenxu ka pu zomo mvlelu ixofij mapu mew feyci, kom xawvci pu ce ta\u00f1i\nwerkvel ci Pu Xokinke Ce (\"Estados Miembros\" pi ta wigka) mvlelu fij mapu kom pvle\nkejuwayi\u00f1 tai\u00f1 yamfalafiel xvr kvme felen ka nor felen piwigvn.\nFemueci mvlcy \u00f1i kimniegeael kom mapu mew nor kvme felen ka kisugvnew mvlen\ntvfaci rakizuam kvzaw mew.\nFey mew Fvxa Xawvn mew (\"Asamblea General\" pi ta wigka)\nWixa\u00f1pvramgey tvfaci Fvxa Cijka Kom Mapu Fijke Az Ce Ta\u00f1i Az Mogeleam pigelu.\nRvf kvme zugugelu am fey mew ta mvley ta\u00f1i kvzawael kom pu ce fij mapu mew, pu\nfvxake vbmen, kom pu ce wvnenkvlelu cem zugu mew rume, pu wenxu ka pu zomo\nmvley ta\u00f1i newenmayafiel ka wenu\u00f1pvramafiel tvfaci zugu az mogeleam kom pu\nmogen ce, fey mew ta yamgeay xvr felen ka nor felen tvfaci mogen mew.\nKi\u00f1e Xoy (1)\nKom pu mogence kisuzuam mvlekey, kom cegeygvn, logkogeygvn ka piwkegeygvn,\nnieygvn kimvn fey mew mvley ta\u00f1i yamniewael ka epu\u00f1pvle kejuwael egvn.\nEpu Xoy (2)\nKI\u00d1E. Kom xipace, fijke mojfv\u00f1 ce wixapvraley \u00f1i kvme felen, nor felen tvfaci Fvxa\nCijka mew, cumgeay rume \u00f1i zugun, \u00f1i wimtun, cem azgeay rume, cem kimvn rume\nnieay.\nEPU. Kom pu xoki\u00f1 ce, cem az mogengeayrume mvlelu fij mapu, ka femueci xvr\nnvwkvley tvfaci Fvxa Cijka mew.\nKvla Xoy (3)\nKom ce mvley \u00f1i mogeleael, kisugvnew feleael ka yamniegeael.\nMeli Xoy (4)",
            "Image": "a382bed99cda1fc3f92c401b83a7f688"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Iney rume gelay \u00f1i xafki\u00f1tuceael. Gewelayay xafki\u00f1tucen ran mew kuyfi reke.\nKecu Xoy (5)\nCem ce rume wezakamekegelayay, kupafkamekegelayay.\nKayu Xoy (6)\nKom ce fij mapu mew mvley \u00f1i kimgeael, wirintukulelu am \u00f1i vy wigka zugu mew\n(\"Personalidad Jur\u00eddica\" pi ta wigka).\nReqle Xoy (7)\nKom femgey ce wigka \u00f1i wirikon zugu mew (\"Ley\" pi ta wigka) fey mew kom pu ce\npepi nvway tvfaci zugu mew. Yamgerumenole cuci sugu rume wirintukulelu tvfaci\n\"Fvxa Cijka\" mew.\nPura Xoy (8)\nPu wigka mew mvley ki\u00f1e ruka cew \u00f1i norvmgekemum ixofij wezake zugu; fey mew\npepi nvway kom pu ce ta\u00f1i igka\u00f1mageam, yamv\u00f1magenole tvfeyci nor zugu\nwirintukulelu fvta cijka mew \"Constituci\u00f3n\" pigelu, nielu kom pu xoki\u00f1ke ce fij mapu.\nAyja Xoy (9)\nGelay iney rume \u00f1i koraltukugeael ka wemvnentugeael ka wemvnentugeael ta\u00f1i\nmapu mew wezakamekenole.\nMari Xoy (10)\nTvfeyci wigka norvmzuguwe ruka mew, kom pu ce mvley ajkvtu\u00f1mageael \u00f1i zugu,\nta\u00f1i kimgeam \u00f1i weza femvn kam femnon ka ta\u00f1i kimgeam cumueci \u00f1i feletuael ragi\nkakelu pu ce.\nMari Ki\u00f1e Xoy (11)\nKI\u00d1E. Cem ce rume kimv\u00f1magenole \u00f1i weza femvn gelay cumuelu ta\u00f1i zaju\u00f1mageael\nka mvley \u00f1i elu\u00f1mageael ta\u00f1i igkawam.\nEPU. Kuyfi iney rume weza femfule, feyci mew zajufalnofule tvfeyci zugu gelay\ncumuelu \u00f1i zaju\u00f1mageael fewla. Ka gelay cumuelu \u00f1i zoy fvxa zaju\u00f1mageael\nfeypilenole fewla tvfeyci nor zugu mew wirintukulelu Fvxa Cijka mew.\nMari Epu Xoy (12)\nWigka \u00f1i wirikon zugu mew (\"Ley\" pi ta wigka) nvwkvley kom pu ce ka fey mew\nmvley \u00f1i igka\u00f1mageael egvn kake ce zugukonle \u00f1i mogen mew, kam ka ce pekanka\nlef konle \u00f1i ruka mew, kom ta\u00f1i felen mew ka wezaka zuguyeka\u00f1magele.\nMari Kvla Xoy (13)\nKI\u00d1E. Kom pu ce mvley \u00f1i kisugvnew miyawael xoki\u00f1ke ce (\"Estados\" pi ta wigka) \u00f1i\nmapu mew.\nEPU. Kom pu ce pepi xipayay cem xoki\u00f1ke ce (\"Estado\" pi ta wigka) mew rume ka\nkisu \u00f1i mvlemum, welu ka pepi wi\u00f1otuay.",
            "Image": "a68bf0a6d528484ff93b1715a559f1bb"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mari Meli Xoy (14)\nKI\u00d1E. Cem zugu mew rume inayawgele cem ce rume, tvfa mvley \u00f1i gvnaytuniegeael\n(\"asilar\" pi ta wigka) cem xoki\u00f1 ce mew rume.\nEPU. Welu tvfeyci gvnaytucen kvmelayay, rvf weza femle tvfaci ce, inayawlel\n(lagvmle, we\u00f1ele) ka yamnofile tvfaci \"Naciones Unidas\" \u00f1i wixa\u00f1pvramnieel ci zugu.\nMari Kecu Xoy (15)\nKI\u00d1E. Kom pu ce pepi nvwkvleay cem az mogen (\"nacionalidad\" pi ta wigka) mew\nrume.\nEPU. Iney rume mvntu\u00f1magelayay \u00f1i az mogen (\"nacionalidad\") ka pepi nvway ka\nkonaygvn kake az mogen mew kvpa femle egvn.\nMari Kayu Xoy (16)\nKI\u00d1E. Kom pu zomo ka pu wenxu pepi kureyeway kvpa kvreyewle cem xipacegeaygu\nrume, kekewme az mogen nieaygu rume. Kvpa niele kisu \u00f1i pu fvren egu femaygu\nmvten. Ka femueci kvme feleaygu: iney rume cumekelayaygu egu kurewenkvlen kam\nwvzatule egu rume.\nEPU. Tvfaci epu ce re kisuzuam pile egu mvten fey wvla pepi kureyewaygu.\nKVLA. Kom pu fijke ce re\u00f1mawengenofule gelayafuy ce kom mapu, fey mew ta pu\nxoki\u00f1 ce (\"Estado\" pi ta wigka) ka kom pu ce mvley ta\u00f1i gvnaytunieael fijke fvrenwen\nka re\u00f1mawen.\nMari Reqle Xoy (17)\nKI\u00d1E. Kom pu ce mvley kisu \u00f1i gengeael, ka xoki\u00f1ke ce \u00f1i gengeael cemu rume.\nEPU. Iney rume pekanka mvntu\u00f1magelayay \u00f1i nieel (cemgeay rume).\nMari Pura Xoy (18)\nCem rakizuam rume cem feyentun rume nieay fij pu ce gelayay cumuelu \u00f1i\nmvntu\u00f1mageael ka taku\u00f1mageael. Kisuzuam kvpa konle kake feyentun mew femay\nmvten, kvpa kimelle \u00f1i rakizuam ka feyentun ka pepi kimelafi.\nMari Ayja Xoy (19)\nKom pu ce pepi entuay \u00f1i rakizuam ka zugu, ka pepi kimellafi kompvle cumueci rume\n(radiomu, telemu, wirinmu) ka pepi kintuay, ramtuay ka joway zugu ta\u00f1i\nkvzawkvlenmu. Ka femueci tvfaci zugu pepi kimellafi cew rume.\nEpu Mari Xoy (20)\nKI\u00d1E. Kom pu ce kisu \u00f1i gvnewmu pepi xawvay cem piei xoki\u00f1 ce egvn rume.\nEPU. Welu cem ce rume pinole \u00f1i konaeal cem xoki\u00f1 ce \u00f1i kvzaw mew rume, gelay\ncumuelu \u00f1i gagegeael.\nEpu Mari Ki\u00f1e Xoy (21)\nKI\u00d1E. Cem ce rume pepi konay logkolealu tvfeyci xoki\u00f1 ce mew nvwkvlelu Ki\u00f1e Mapu",
            "Image": "b2e4c3116c8a67155cb43246c72b3b8f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "mew (\"Pa\u00eds\" pi ta wigka) kam werkvaygvn ki\u00f1e ce kisu egvn ta\u00f1i zujiel.\nEPU. Kom pu ce xvr pepi konay ta\u00f1i ki\u00f1e Mapu Xoki\u00f1 ce mew \u00f1i cem kvzaw mew\nrume.\nKVLA. Tvfey ci Ki\u00f1e Mapu Xoki\u00f1 ce mew logkolelu: Logkogey kom pu ce mvlelu fey ci\nxoki\u00f1mu ta\u00f1i zuam. Tvfa ci pu ce mvxvmmuway ta\u00f1i zujiam \u00f1i logko egvn, kom xvr\npepi feypiaygvn iney ta\u00f1i zuamniefiel ta\u00f1i logkogeal.\nEpu Mari Epu Xoy (22)\nTvfey ci logkolelu Ki\u00f1e Mapu Xoki\u00f1 Ce mew mvley wvlael ixofij keju ta\u00f1i kvme feleam\nka kvme mogeleam kom pu ce mvlelu tvfey ci Xoki\u00f1 mew. Tvfaci logko kvme pepi\nkejunole \u00f1i pu ce mvley ta\u00f1i kejuaetew kake Mapu Xoki\u00f1 Ce.\nEpu Mari Kvla Xoy (23)\nKI\u00d1E. Kom pu ce mvley \u00f1i nieael kvzaw, mvley kisu zujiael \u00f1i kvzaw femueci ta xvr\nfeleay ta pu ce. Cem ce rumje penoloe kvzaw mvley ta\u00f1i gvnaytunieaetew\nwvnenkvleci pu ce ixofij zugu mew, ta\u00f1i Ki\u00f1e Mapu Xoki\u00f1 Ce mew.\nEPU. Kom pu ce cumgeay rume mvley \u00f1i kom xvr kujigeael ta\u00f1i kvzaw mew egvn.\nKVLA. Kom Kvzawci pu ce mvley \u00f1i kvme kujiniegeael; ta\u00f1i kvme mogeleam ka kvme\nmogelneam \u00f1i pu fvren. Puwjenole tvfaci mogeam, mvley \u00f1i kejugeael ta\u00f1i Ki\u00f1e Mapu\nXoki\u00f1 Ce mew.\nMELI. Tvfeyci pu kvzawfe rvf kvme felenole, yamv\u00f1magenole \u00f1i zugu egvn pepi\nxawvluwaygvn ta\u00f1i kinewvn igkawam egvn.\nEpu Mari Meli Xoy (24)\nKom Kvzawfe pu ce mvley \u00f1i vrkvtuael \u00f1i kvzaw mew, ka ta\u00f1i zoy kvzawnoam,\nyamv\u00f1mageael \u00f1i orario ka ta\u00f1i ki\u00f1e mufv antv vrkvtuael fij xipantu.\nEpu Mari Kecu Xoy (25)\nKI\u00d1E. Kom pu ce mvley \u00f1i kvme mogen nieael; kuxanle egvn ta\u00f1i peael lawen, ta\u00f1i\nkvme iyael egvn, kvme tukuluwvn \u00f1i peael, kvme ruka mew \u00f1i mvleael, ta\u00f1i peael\nlawentufe ce egvn. Tvfa rume falile ta\u00f1i keju kujigeael. Ka femueci pepi kvzawnole\nmvley \u00f1i kejuaetew ka gvnaytuaetew pu wvnenkvleci pu ce ixofij zugu mew ta\u00f1i Ki\u00f1e\nMapu Xoki\u00f1 mew.\nEPU. Pv\u00f1e\u00f1ci pu zomo ka mvle-mvlegeci pu picike ce mvley \u00f1i peaetew ka kejuaetew\nkvmeke lawentucefe ka femueci kom pu picike ce mvley \u00f1i gvnaytuniegeael kom pu\nXoki\u00f1 Ce mew.\nEpu Mari Kayu Xoy (26)\nKI\u00d1E. Kom pu ce pepi kimay fij cijkatun, cem ce rume kujilayay ta\u00f1i kimam. Welu\nkom pu ce mvley ta\u00f1i rvf kimelgeael fij zugu wvneluw cijkatukeel ta\u00f1i kim cegeam.\nCem ce rume zoy kvpa cijkatule ta\u00f1i zoy kimam femay mvten ka kom pu ce cumgeay\nrume, pepi konay cem cijkatun mew rume, ta\u00f1i ayvnieel \u00f1i inayael.\nEPU. Kom tvfaci cijkatun ka kimeltun mvley \u00f1i kejuael kvme cegeam, kim cegeam,\nnor vegeam, mvley \u00f1i newenmayafiel ta nor felen ka kisugvnew felen tvfaci mogen\nmew. Mvley ta\u00f1i kejuael welukon yamniewael mew ka wenvykawael kom pu ce ka",
            "Image": "d143745d6a2dea25e212d1454a16f60d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "fijke Xoki\u00f1ke Pu Ce, cem az mogen rume nieaygvn. Kom tvfaci kimeltun mvley \u00f1i\nkejukvzawmayafiel ka wixa\u00f1pvramafiel fij kvmeke zugu \"Naciones Unidas\" mew.\nKVLA. Kom pu kurewen mvley kisu egu \u00f1i piael cem kimvn ka cijkatun nieael ta\u00f1i pu\npv\u00f1e\u00f1.\nEpu Mari Reqle Xoy (27)\nKI\u00d1E. Kom pu ce mvley \u00f1i kisuzuam nvwael cem wimtun mew rume mvlele ta\u00f1i Xoki\u00f1\nCe mew, ka ta\u00f1i kintuael, inakonael, ka nvael cem fvtake kimvn rume mvlele.\nEPU. Cem ce rume mvley ta\u00f1i gvnaytukunie\u00f1mageae ka ku\u00f1iwtukunie\u00f1mageael ta\u00f1i\ngvbam ka ta\u00f1i kimvn niele ka femueci mvley \u00f1i niegeael tvfaci zugu cuci ce rume\nkuwv mew entule cem kvzaw rume.\nEpu Mari Pura Xoy (28)\nFijke Ki\u00f1e Mapu Xoki\u00f1 Ce mew mvley \u00f1i kvme nor elgeael zugu, femueci ta kom pu\nce mvlelu fij mapu yamv\u00f1mageay \u00f1i nor az felen.\nEpu Mari Ayja Xoy (29)\nKI\u00d1E. Kom pu ce mvley ta\u00f1i rvf nieael kvme zugu, kvme rakizuam ka ta\u00f1i nor cegeael\nta\u00f1i ragi pu Xoki\u00f1 Ce mew, fey mew am xemkvlelu ce reke ka amulnielu cem kvzaw\nrume.\nEPU. Ta\u00f1i nor felenmu ka kisugvnew felenmu kom pu ce nvwkvleay wigka \u00f1i wirikon\nzugu mew (\"Ley\" pi ta wigka) mvten, fey mew ta kakelu pu ce yamv\u00f1mageay \u00f1i kvme\nfeleael, kisugvnew felen, \u00f1i nor feleael ka ta\u00f1i mvleam xvr ka nor mogen kom pu\nXoki\u00f1ke Ce mew.\nKVLA. Kom tvfaci nor zugu cumkaw rume gelay \u00f1i nvgeael weluka ka pekagka\namulgeale. \"Naciones Unidas\" ta pekagka amulael mogen, wixa\u00f1pvrammekelay tvfaci\n\"Fvxa Cijka\".\nKvla Mari Xoy (30)\nTvfaci \"Fvxa Cijka\", cew ta\u00f1i kimelgen cumueci \u00f1i mvleael mogen fij mapu, gelay cem\nxoki\u00f1 ce rume \u00f1i nvafiel ta\u00f1i goymalafiel ka ta\u00f1i kvzawmayafiel ta\u00f1i\n\u00f1amvmnaqvmgeam cuci zugu rume pegelgeael tvfaci \"Fvxa Cijka\" mew.",
            "Image": "61134359728bab40c89721f690dcb633"
        }
    }
}
