{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467005,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kom Mapu Fijke Az Tañi Az Mogeleam\nTuwvlzugun\n(\"Preámbulo\" pi ta wigka)\nKimnieel fij mapu mew tañi kimgen kvme felen kisugvnew felen xvr kvme mvlen. Tvfaci\nzugu ñi mvleken mvleyem yamvwvn ka xvr kvme nor felen kom pu reñmawke ce mew.\nGewenonmu yamuwvn, zuamgewenonmu kvme felen, goymagenmu nor felen mvley re jazkvnkawvn:\nFey mew mvley xvrvmzugu kom pu ce tañi kvme mogeleam kisuke ñi feyentun mew, kisu ñi\nrakizuam mew ka ñi wimtun mew ñi mvleal egvn.\nTañi mvlenoam kaiñetuwvn zugu, awkan zugu tvfeyci wezake vbmen egvn mvley tañi\nxvrvmuwael tvfeyci wvnenkvleci pu ce zugu mew tañi yamgeam xvr kvme nor felen.\nKa kimnieel ñi rvf kvme zugugen, wenvykawvn kom pu Xokiñke Ce egvn, nuwkvlelu Kiñe Mapu\nmew (\"Naciones Unidas\" pi ta wigka): Tvfa egvn xawvlelu \"Naciones Unidas\" mew\nnuwtuaygvn tvfaci \"Fvxa Cijka\" mew kvme xvr norkvletuam ñi mogen kom pu wenxu ka pu\nzomo mvlelu ixofij mapu mew feyci, kom xawvci pu ce tañi werkvel ci Pu Xokinke Ce\n(\"Estados Miembros\" pi ta wigka) mvlelu fij mapu kom pvle kejuwayiñ taiñ yamfalafiel\nxvr kvme felen ka nor felen piwigvn.\nFemueci mvlcy ñi kimniegeael kom mapu mew nor kvme felen ka kisugvnew mvlen tvfaci\nrakizuam kvzaw mew.\nFey mew Fvxa Xawvn mew (\"Asamblea General\" pi ta wigka)\nWixañpvramgey tvfaci Fvxa Cijka Kom Mapu Fijke Az Ce Tañi Az Mogeleam pigelu.\nRvf kvme zugugelu am fey mew ta mvley tañi kvzawael kom pu ce fij mapu mew, pu fvxake\nvbmen, kom pu ce wvnenkvlelu cem zugu mew rume, pu wenxu ka pu zomo mvley tañi\nnewenmayafiel ka wenuñpvramafiel tvfaci zugu az mogeleam kom pu mogen ce, fey mew ta\nyamgeay xvr felen ka nor felen tvfaci mogen mew.\nKiñe Xoy (1)\nKom pu mogence kisuzuam mvlekey, kom cegeygvn, logkogeygvn ka piwkegeygvn, nieygvn\nkimvn fey mew mvley tañi yamniewael ka epuñpvle kejuwael egvn.\nEpu Xoy (2)\nKIÑE. Kom xipace, fijke mojfvñ ce wixapvraley ñi kvme felen, nor felen tvfaci Fvxa\nCijka mew, cumgeay rume ñi zugun, ñi wimtun, cem azgeay rume, cem kimvn rume nieay.\nEPU. Kom pu xokiñ ce, cem az mogengeayrume mvlelu fij mapu, ka femueci xvr nvwkvley\ntvfaci Fvxa Cijka mew.\nKvla Xoy (3)\nKom ce mvley ñi mogeleael, kisugvnew feleael ka yamniegeael.\nMeli Xoy (4)\nIney rume gelay ñi xafkiñtuceael. Gewelayay xafkiñtucen ran mew kuyfi reke.",
            "Image": "4bde286069cc7d9454ed5e679bd2ca0c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kecu Xoy (5)\nCem ce rume wezakamekegelayay, kupafkamekegelayay.\nKayu Xoy (6)\nKom ce fij mapu mew mvley ñi kimgeael, wirintukulelu am ñi vy wigka zugu mew\n(\"Personalidad Jurídica\" pi ta wigka).\nReqle Xoy (7)\nKom femgey ce wigka ñi wirikon zugu mew (\"Ley\" pi ta wigka) fey mew kom pu ce pepi\nnvway tvfaci zugu mew. Yamgerumenole cuci sugu rume wirintukulelu tvfaci \"Fvxa Cijka\"\nmew.\nPura Xoy (8)\nPu wigka mew mvley kiñe ruka cew ñi norvmgekemum ixofij wezake zugu; fey mew pepi nvway\nkom pu ce tañi igkañmageam, yamvñmagenole tvfeyci nor zugu wirintukulelu fvta cijka mew\n\"Constitución\" pigelu, nielu kom pu xokiñke ce fij mapu.\nAyja Xoy (9)\nGelay iney rume ñi koraltukugeael ka wemvnentugeael ka wemvnentugeael tañi mapu mew\nwezakamekenole.\nMari Xoy (10)\nTvfeyci wigka norvmzuguwe ruka mew, kom pu ce mvley ajkvtuñmageael ñi zugu, tañi\nkimgeam ñi weza femvn kam femnon ka tañi kimgeam cumueci ñi feletuael ragi kakelu pu\nce.\nMari Kiñe Xoy (11)\nKIÑE. Cem ce rume kimvñmagenole ñi weza femvn gelay cumuelu tañi zajuñmageael ka mvley\nñi eluñmageael tañi igkawam.\nEPU. Kuyfi iney rume weza femfule, feyci mew zajufalnofule tvfeyci zugu gelay cumuelu\nñi zajuñmageael fewla. Ka gelay cumuelu ñi zoy fvxa zajuñmageael feypilenole fewla\ntvfeyci nor zugu mew wirintukulelu Fvxa Cijka mew.\nMari Epu Xoy (12)\nWigka ñi wirikon zugu mew (\"Ley\" pi ta wigka) nvwkvley kom pu ce ka fey mew mvley ñi\nigkañmageael egvn kake ce zugukonle ñi mogen mew, kam ka ce pekanka lef konle ñi ruka\nmew, kom tañi felen mew ka wezaka zuguyekañmagele.\nMari Kvla Xoy (13)\nKIÑE. Kom pu ce mvley ñi kisugvnew miyawael xokiñke ce (\"Estados\" pi ta wigka) ñi mapu\nmew.\nEPU. Kom pu ce pepi xipayay cem xokiñke ce (\"Estado\" pi ta wigka) mew rume ka kisu ñi\nmvlemum, welu ka pepi wiñotuay.\nMari Meli Xoy (14)",
            "Image": "64478fd5ff35b09b89f2e181bb7064b2"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "KIÑE. Cem zugu mew rume inayawgele cem ce rume, tvfa mvley ñi gvnaytuniegeael (\"asilar\"\npi ta wigka) cem xokiñ ce mew rume.\nEPU. Welu tvfeyci gvnaytucen kvmelayay, rvf weza femle tvfaci ce, inayawlel (lagvmle,\nweñele) ka yamnofile tvfaci \"Naciones Unidas\" ñi wixañpvramnieel ci zugu.\nMari Kecu Xoy (15)\nKIÑE. Kom pu ce pepi nvwkvleay cem az mogen (\"nacionalidad\" pi ta wigka) mew rume.\nEPU. Iney rume mvntuñmagelayay ñi az mogen (\"nacionalidad\") ka pepi nvway ka konaygvn\nkake az mogen mew kvpa femle egvn.\nMari Kayu Xoy (16)\nKIÑE. Kom pu zomo ka pu wenxu pepi kureyeway kvpa kvreyewle cem xipacegeaygu rume,\nkekewme az mogen nieaygu rume. Kvpa niele kisu ñi pu fvren egu femaygu mvten. Ka\nfemueci kvme feleaygu: iney rume cumekelayaygu egu kurewenkvlen kam wvzatule egu rume.\nEPU. Tvfaci epu ce re kisuzuam pile egu mvten fey wvla pepi kureyewaygu.\nKVLA. Kom pu fijke ce reñmawengenofule gelayafuy ce kom mapu, fey mew ta pu xokiñ ce\n(\"Estado\" pi ta wigka) ka kom pu ce mvley tañi gvnaytunieael fijke fvrenwen ka\nreñmawen.\nMari Reqle Xoy (17)\nKIÑE. Kom pu ce mvley kisu ñi gengeael, ka xokiñke ce ñi gengeael cemu rume.\nEPU. Iney rume pekanka mvntuñmagelayay ñi nieel (cemgeay rume).\nMari Pura Xoy (18)\nCem rakizuam rume cem feyentun rume nieay fij pu ce gelayay cumuelu ñi mvntuñmageael ka\ntakuñmageael. Kisuzuam kvpa konle kake feyentun mew femay mvten, kvpa kimelle ñi\nrakizuam ka feyentun ka pepi kimelafi.\nMari Ayja Xoy (19)\nKom pu ce pepi entuay ñi rakizuam ka zugu, ka pepi kimellafi kompvle cumueci rume\n(radiomu, telemu, wirinmu) ka pepi kintuay, ramtuay ka joway zugu tañi kvzawkvlenmu. Ka\nfemueci tvfaci zugu pepi kimellafi cew rume.\nEpu Mari Xoy (20)\nKIÑE. Kom pu ce kisu ñi gvnewmu pepi xawvay cem piei xokiñ ce egvn rume.\nEPU. Welu cem ce rume pinole ñi konaeal cem xokiñ ce ñi kvzaw mew rume, gelay cumuelu\nñi gagegeael.\nEpu Mari Kiñe Xoy (21)\nKIÑE. Cem ce rume pepi konay logkolealu tvfeyci xokiñ ce mew nvwkvlelu Kiñe Mapu mew\n(\"País\" pi ta wigka) kam werkvaygvn kiñe ce kisu egvn tañi zujiel.\nEPU. Kom pu ce xvr pepi konay tañi kiñe Mapu Xokiñ ce mew ñi cem kvzaw mew rume.",
            "Image": "3bbe73dbc67585b9147b19bdfaa2a409"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "KVLA. Tvfey ci Kiñe Mapu Xokiñ ce mew logkolelu: Logkogey kom pu ce mvlelu fey ci\nxokiñmu tañi zuam. Tvfa ci pu ce mvxvmmuway tañi zujiam ñi logko egvn, kom xvr pepi\nfeypiaygvn iney tañi zuamniefiel tañi logkogeal.\nEpu Mari Epu Xoy (22)\nTvfey ci logkolelu Kiñe Mapu Xokiñ Ce mew mvley wvlael ixofij keju tañi kvme feleam ka\nkvme mogeleam kom pu ce mvlelu tvfey ci Xokiñ mew. Tvfaci logko kvme pepi kejunole ñi\npu ce mvley tañi kejuaetew kake Mapu Xokiñ Ce.\nEpu Mari Kvla Xoy (23)\nKIÑE. Kom pu ce mvley ñi nieael kvzaw, mvley kisu zujiael ñi kvzaw femueci ta xvr\nfeleay ta pu ce. Cem ce rumje penoloe kvzaw mvley tañi gvnaytunieaetew wvnenkvleci pu\nce ixofij zugu mew, tañi Kiñe Mapu Xokiñ Ce mew.\nEPU. Kom pu ce cumgeay rume mvley ñi kom xvr kujigeael tañi kvzaw mew egvn.\nKVLA. Kom Kvzawci pu ce mvley ñi kvme kujiniegeael; tañi kvme mogeleam ka kvme\nmogelneam ñi pu fvren. Puwjenole tvfaci mogeam, mvley ñi kejugeael tañi Kiñe Mapu Xokiñ\nCe mew.\nMELI. Tvfeyci pu kvzawfe rvf kvme felenole, yamvñmagenole ñi zugu egvn pepi\nxawvluwaygvn tañi kinewvn igkawam egvn.\nEpu Mari Meli Xoy (24)\nKom Kvzawfe pu ce mvley ñi vrkvtuael ñi kvzaw mew, ka tañi zoy kvzawnoam, yamvñmageael\nñi orario ka tañi kiñe mufv antv vrkvtuael fij xipantu.\nEpu Mari Kecu Xoy (25)\nKIÑE. Kom pu ce mvley ñi kvme mogen nieael; kuxanle egvn tañi peael lawen, tañi kvme\niyael egvn, kvme tukuluwvn ñi peael, kvme ruka mew ñi mvleael, tañi peael lawentufe ce\negvn. Tvfa rume falile tañi keju kujigeael. Ka femueci pepi kvzawnole mvley ñi\nkejuaetew ka gvnaytuaetew pu wvnenkvleci pu ce ixofij zugu mew tañi Kiñe Mapu Xokiñ\nmew.\nEPU. Pvñeñci pu zomo ka mvle-mvlegeci pu picike ce mvley ñi peaetew ka kejuaetew kvmeke\nlawentucefe ka femueci kom pu picike ce mvley ñi gvnaytuniegeael kom pu Xokiñ Ce mew.\nEpu Mari Kayu Xoy (26)\nKIÑE. Kom pu ce pepi kimay fij cijkatun, cem ce rume kujilayay tañi kimam. Welu kom pu\nce mvley tañi rvf kimelgeael fij zugu wvneluw cijkatukeel tañi kim cegeam. Cem ce rume\nzoy kvpa cijkatule tañi zoy kimam femay mvten ka kom pu ce cumgeay rume, pepi konay cem\ncijkatun mew rume, tañi ayvnieel ñi inayael.\nEPU. Kom tvfaci cijkatun ka kimeltun mvley ñi kejuael kvme cegeam, kim cegeam, nor\nvegeam, mvley ñi newenmayafiel ta nor felen ka kisugvnew felen tvfaci mogen mew. Mvley\ntañi kejuael welukon yamniewael mew ka wenvykawael kom pu ce ka fijke Xokiñke Pu Ce,\ncem az mogen rume nieaygvn. Kom tvfaci kimeltun mvley ñi kejukvzawmayafiel ka\nwixañpvramafiel fij kvmeke zugu \"Naciones Unidas\" mew.\nKVLA. Kom pu kurewen mvley kisu egu ñi piael cem kimvn ka cijkatun nieael tañi pu\npvñeñ.",
            "Image": "465308d4344862ee5aea7ee8fc8e5c0b"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Epu Mari Reqle Xoy (27)\nKIÑE. Kom pu ce mvley ñi kisuzuam nvwael cem wimtun mew rume mvlele tañi Xokiñ Ce mew,\nka tañi kintuael, inakonael, ka nvael cem fvtake kimvn rume mvlele.\nEPU. Cem ce rume mvley tañi gvnaytukunieñmageae ka kuñiwtukunieñmageael tañi gvbam ka\ntañi kimvn niele ka femueci mvley ñi niegeael tvfaci zugu cuci ce rume kuwv mew entule\ncem kvzaw rume.\nEpu Mari Pura Xoy (28)\nFijke Kiñe Mapu Xokiñ Ce mew mvley ñi kvme nor elgeael zugu, femueci ta kom pu ce\nmvlelu fij mapu yamvñmageay ñi nor az felen.\nEpu Mari Ayja Xoy (29)\nKIÑE. Kom pu ce mvley tañi rvf nieael kvme zugu, kvme rakizuam ka tañi nor cegeael tañi\nragi pu Xokiñ Ce mew, fey mew am xemkvlelu ce reke ka amulnielu cem kvzaw rume.\nEPU. Tañi nor felenmu ka kisugvnew felenmu kom pu ce nvwkvleay wigka ñi wirikon zugu\nmew (\"Ley\" pi ta wigka) mvten, fey mew ta kakelu pu ce yamvñmageay ñi kvme feleael,\nkisugvnew felen, ñi nor feleael ka tañi mvleam xvr ka nor mogen kom pu Xokiñke Ce mew.\nKVLA. Kom tvfaci nor zugu cumkaw rume gelay ñi nvgeael weluka ka pekagka amulgeale.\n\"Naciones Unidas\" ta pekagka amulael mogen, wixañpvrammekelay tvfaci \"Fvxa Cijka\".\nKvla Mari Xoy (30)\nTvfaci \"Fvxa Cijka\", cew tañi kimelgen cumueci ñi mvleael mogen fij mapu, gelay cem\nxokiñ ce rume ñi nvafiel tañi goymalafiel ka tañi kvzawmayafiel tañi ñamvmnaqvmgeam\ncuci zugu rume pegelgeael tvfaci \"Fvxa Cijka\" mew.",
            "Image": "071200ac3d4092544543f5984dc26eba"
        }
    }
}
