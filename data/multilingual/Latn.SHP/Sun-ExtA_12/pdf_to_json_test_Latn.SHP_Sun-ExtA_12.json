{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470683,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "JATIBIAINOA JON\u00cd COSHIBAON, JASCAASHON JACON JAHUEQUL ARESTI JONIBAON JAHUEQUESCAMAB\u00cd ITIAQUIN SHINANA\nJascarabo ashonra ja Naciones Unidasnin joni coshibo tsinquishon, jat\u00edshonbi shinanshon, jat\u00edbiain janb\u00edssacana\niqui, ja diciembre oshe chonca neteyatian, jainoash 1948 baritian.\nJa shinancana joibora rebestanquin huishacana iqui, ja quirica pei meran ic\u00e1bo. Ja aquin senenhas\"honra ja\ntsinquitabaon, jat\u00edbiainoa joni coshibo yoia iqui, ja shinancana joi jat\u00edbiain janbissacanti; yoyo ashon,\njahueraqui ic\u00e1rin ishon 9nancanon ishon. Requemparira onancanti iqui escuelancoshon, jahueranoqui quirica acanai,\njains\"honbo. Huest\u00edorashonbi onanyamatira yamaque nato joi, jat\u00edshonbi onancanti riqui; huetsa apoya jonibo\nishonbi, jainoas jato namanri ic\u00e1 mainmea is'honbi; huetsa quesca jonibaonbira onantiqui.\nJA JOII IC\u00c1BO ONANTI\nICONSHAMAN SHINANSHON SHINANA IQUl, jat\u00edbi noa mesc\u00f3 jonin baquebo, jascara iquetian huetsabaonribi noa joi\nninc\u00e1shonti iqui. Jaticashbira jacon jahu\u00e9qui ati shinanya itiqui. Jat\u00edshonbi moa nato jahu\u00e9qui onancanquetianra,\njacon jahu\u00e9qui aresti tsonbi noa pec\u00e1oriamatima iqui; tsonbi noa yancabires jahueatima iqui; jatian jaconma mas\u00e1\nteneti nato neten yamatiqui, ja onancanquetiampari.\nICONSHAMAN SHINANSHON SHINANA IQUl, jonibaon jaconma shinanshon huetsabo jaton aresti shinan amayamaa iqui.\nJascara shinancanainoasha, jonibaon jahu\u00e9qui acainbi huetsabaon jaconmaanresa iqui. Ichara jacanque, huetsaboqui\njaconmai shiroaibo, yoina quescaaquin amisaibo, jascaashon jatibi joni rabinmai.\nIcashbi rama iqui joibo moa janb\u00edsacana, jacaya jonin quiquinbiresaquin manaa jahu\u00e9quibo, jaqui coshinoshon.\nJascara cop\u00ed iqui huetsa joniboquibires raqu\u00e9tan jatima nato neten. Jainoas'h huetsabaonribi mia yonoquin onitsapi\nimatima iqui, noibatibires j ahu\u00e9quiomashoco mia jatima iqui.\nJainoash jat\u00edbi jonira raqu\u00e9tan itima iqui yoyo iqui jahuen queena joi yoii, ishonbi huetsabo jaton shinan\njaconmaamatima iqui, ja yoyo icatonin. Jainshon ati iqui queens'hon Diosen joi iconhaquin, iamashon\njahueratocayaqui jan oinna icon joi iqui ishon, ati iqui iconhaquin.\nICONSHAMAN SHINANSHON SHINANA IQUl, ja jonin baquebaon ati jacon shinan japaricaya senenhati jahuequescamabi\niquetian apon esecan jato aquinti iqui; ja jaconma shinanya jonibaon ja pec\u00e1oritaanan jonibo mas\u00e1 tenematimaaquin,\njaton aresti shinan jahuequescamaribi iquenbi jato amayamanaquetian. Ja shinan iqui jat\u00edbi jay\u00e1 iti. Jatian moa\njascara mas\u00e1 jahu\u00e9qui teneti atipanyamaash ja jaconma shinanya joni betan reteananai, jacon icasi.\nICONSHAMAN SHINANSHON SHINANA IQUl, japaricaya non senenhati jahu\u00e9qui, huetsa main ic\u00e1 jonibo betan jaton apobo\nbetanribi noa jaconananash jati.\nICONSHAMAN SHINANSHON SHINANA IQUl, ja jat\u00edbi jonibo ja Naciones Unidas tsinqu\u00edtiain ic\u00e1baon yoicana iqui\nhuest\u00edora Quirica huish\u00e1 meran; huestiora huestiorabo iqui jahuequescamabi jaton queena jacon jahu\u00e9qui aresti.\nJainoash jat\u00edbi joniboribi iqui jahuequescamabi, yoyo icaitian huetsabaon ninc\u00e1resti. Ja huestiora jonibo iqui\njahu\u00e9qui ati shinanyabo, jainoash ainbobo jasc\u00e1ribi iqui benbo quesc\u00e1ribi. Ja Quiricaninra yoicana iqui, jat\u00edbi\njonibo aquinti, jaticashbi jaconash jacantiaquin; jainoash jaton ic\u00e1bo jaconi beboncatiaquin, jatian bebon quirica\nonanribi icantiaquin.\nICONSHAMAN SHINANSHON SHINANA IQUl, ja huetsa maimeabo ja Naciones Unidasnin coshibaon aquinananoshon yoicana\niqui, ja jat\u00edb\u00ed nato maimea jonin jaton aresti jacon shinan senenhacanon ishon, jahuequesca ishon huetsabaon\njascara shinan pec\u00e1ori amanaquetian.\nICONSHAMAN SHINANSHON SHINANA IQUl, ja yoia senenhaquin jat\u00edbi apobaon requenpari ati iqui, jat\u00edbi jahuen jqnibo\nonanmaquin, huestiora huestiorabo. Non jacon jahu\u00e9qui acaitian huetsabaon noa oinrestiqui noa onsatanquin. Jaton\nqueena jahu\u00e9qui arestira jahuequescamabi iqui, ja shinanra tsonbi pec\u00e1ori atima iqui.\nJascarabo iquetian shinans'honra\nJATIBIAINOA JON\u00cd COSHIBO TSINQUISHON\nNATO HUISHACANRA ONANTIAQUIN YOIAI JA JONIN BAQUEBAON JACON JAHUEQUl ARESTI SHINAN iqui jaticashbi ja shinanya\niti; huestiorabira ja shinanhoma itima iqui nato neten. Huetsa maimea apobaonra jahuen jonibaon jascara jacon\nshinan aresti onanshon senenhati yoiti iqui, jat\u00edbiain. Jascara acantira jato jat\u00edb\u00edain yoiti iqui, escuelancoshon\njato asheacanon ishon, jainshon jato queshanquin rebesti iqui, jat\u00edshonbi onancanon ishon; jainshonribi onancanti\niqui, jascatash ja es\u00e9bo onanas'h noa jati.\nARTICULO 1.\nJat\u00edbi joninra huetsa jonibaon yoiai ninc\u00e1resti iqui, jahueraquibi jaconmai iamaquin; jainoash jahuen queena jacon\njahu\u00e9quibo ati jahuequescamabi iqui, tsonbira amayamatima iqui. Jaticashbira jascara aresti jacon shinanya iti\njahuequescamabi iqui, jahuequescarainoash picota joni inonbi. Huestiora huestiorabora jahu\u00e9qui ati shinanya iqui;\njainshon onanribique jahueratoqui jacon iqui jainoash jaconma iqui ishon. Ja copira huetsa jonibires inonbi non\njato jaconharesti iqui, non huetsabi non acai quescaaquin.\nARTICULO 2.\nJahuequescashonbira tsoabi non amayamatima iqui nato Huish\u00e1 meran yoia quesc\u00e1 acasaitian, benbo iamaash ainbo\ninobira non jato amaresti iqui. Jainshonra non amaribiti iqui huetsa quesca jonibo inonbiribi, jahuequesca jis\u00e1\nyoraya iquenbi; jahuequescati yoyo icai inonbi; jaton ac\u00e1toninbiribi Diosquiriti ic\u00e1 joi iconhacanaitian jato\namayamatima iqui; huetsa apobires chibanaibo inonbi, jahuen. \u00c9l shinanbiribi huetsaresibi iquenbi; huetsa maimea\njoni inonbi; jato namanr\u00ed quiquinmashoco inonbi, jahu\u00e9quioma joni inonbi, huetsa jahu\u00e9quibires inonbi jato\namayamatima iqui, jat\u00edbi jonibo.",
            "Image": "6fed1c8a8ef6befb5db25b97145eec95"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Jainshonribira non jato amayamatima iqui, jato namanbires ic\u00e1 mainconia joni, jainoash huetsa mainconia joni\ninonbi, non jato amaresti iqui.\nARTICULO 3.\nHuestiora huest\u00edorabora jati jahuequescamabi iqui, tsonbira retetima iqui, jainoash jahuen queena jacon jahu\u00e9qui\nati. Jainoashshibi quiquinbiresi jatoqui chipoti iqui, tsonbi jaconmatima shinanash.\nARTICULO 4.\nTsoabira itima iqui cop\u00ed biimabi huetsabores ashoni yanca yonocaati; quiquinbires atima jahu\u00e9qui riqui, joni\niboashon inaati.\nARTICULO 5.\nTsonbira huetsa joni, yoinna acai quescaaquin jaconmaquin mas\u00e1 tenemati yamaque.\nARTICULO 6.\nHuestiora huestiorabora huetsa jonibires acai quescaaquin jaconhaquin apon ati iqui, jahuequescarain joni caa\ninonbi.\nARTICULO 7.\nJa non mainmea es\u00e9 copira apobaon jat\u00edbi joni huetsabo acai quescaaribaquin shinanti iqui. Jainshon jato coiranti\niqui, huetsa quesca jonibo inonbi. Jainshonnbira coiranti iqui, huetsabaon jat\u00edribibo jaton queenabo nato Huish\u00e1\nmeran yoiai quesc\u00e1 acasainbi amayamanaquetian.\nARTICULO 8.\nJahuetianqui huestiora joni yancabires jaconmacanai apon es\u00e9 meran yoiai quesc\u00e1maaquin jara jahuequescamabi iqui,\ncoshiboiba ja cati. Ja joni coshibaonra aquinti iqui, ja huetsabaon yancabires j aconmaitian.\nARTICULO 9.\nTsonbira yataanan c\u00e1rcel meran huetsabires niatima iqui, ja apon esecan yoiai quesc\u00e1ma ac\u00e1 onanshonmabi. Jainoash\njahuen mainmeashbi tsoabi potaacatima iqui, apon esecan yoiai quesc\u00e1ma jaconma ac\u00e1ma ic\u00e1s'h.\nARTICULO 10.\nHuest\u00edora jonin jaconma ac\u00e1 yoicanquetianra, jahuequescamabi iqui, ja apon jascaati yoia acaiton jato\nyoc\u00e1yompariti, iconmeinqui ishon onannoshon. Jainoash jonin yoiabi huetsa yoitimaitianra, jahuequescamabi iqui, ja\napon jascaati yoia acai joniiba queenash jabo cati, jan aquinnon icash. Jahuequescamabiribi iqui ja jonin icha\nnaposhon jato benshoshonti, ja copi icanai jahu\u00e9qui. Jascaashon onant\u00ed iqui, jahueratonacayarin ja yoia joi icon\nishon jainoash jahuerato jahu\u00e9quiboqui apon es\u00e9 meran yoiai quesc\u00e1ma iqui ishon, on\u00e1noshon. Ja apon jascaati yoia\nacai jonin jato benshoashonti iqui senenbires, huetsa quesca jonibo inonbi. Jainshon huetsabicho aquinshon huetsa\naquinyamatima iqui. Jahuequesca ishon jahuen onana joni iquetian ati iqui jabicho aquinquin. Jainshon aquinon\nis'hon cop\u00edaa iquetianbiri, jahuequesca is'hon huetsa jahu\u00e9qui cop\u00edboribi; ja apon jascaati yoia acaiton jato\njascaatima iqui, senenbirescaya jato aquinti iqui.\nARTICULO 11.\nHuestiora jonin jaconma ac\u00e1 yoicanquetianra joni coshibaon shinantimapari iqui, acona riqui ishon. Jascaashon\nhuetsabo ja oinnabo yoc\u00e1yompariti iqui, aconarin iamaash ac\u00e1marin ishon on\u00e1nos\"hon. Jascara jonira bamaacanti iqui\njoni icha sharanshon, ja apon esecan yoiai quescaaquin, jatianra coshibaon acona onanshamanshon bamaati iqui.\nJainshon huestiora jonin atiqui huest\u00edora jahu\u00e9qui ja atima apon esecan yoiamapari jahu\u00e9qui. Jatian moa jascara\nac\u00e1 pec\u00e1o apon es\u00e9 picoti iqui, jascara jahu\u00e9qui jahuescashonbi atima; jatianra apon ja joni mas\u00e1 tenemat\u00ed\nyamaque, jascara es\u00e9 picotamatian ac\u00e1 iquetian. Jainshonribira jato at\u00ed iqui mas\u00e1 tenemaquin, ja jaconma aquetian\nmas\u00e1 tenemati apon esecan yoiai quesc\u00e1res. Jainshon moa jascara jaconma ac\u00e1 pec\u00e1o, huetsa es\u00e9 apon picoti iqui,\njascara jonibo bebonbires mas\u00e1 tenemat\u00ed; jascara iquenbi ja ben\u00e1 esecan yoiai quesc\u00e1 atima iqui, jascara es\u00e9\npicotamatian ac\u00e1 iquetian.\nARTICULO 12.\nTsoabira huetsabaon jahu\u00e9qui acai sharan niacaatima iqui icasquin jato yocatashmabi. Jainoash jahuen rarebo\nsharanbira itima iqui yocatama ic\u00e1shbi, niacaati. Jainoash jaton s'hobonbira itima iqui jiquii, jiquicasquin\njahuen ibobo yocatashmabi. Jainoashshibira, huetsabo quirica bemacana jahuen ibo yocatamashonbi jahuetianbi yoyo\natima iqui. Jainoash huetsabo yoii jaconmai itima iqui; jaton ic\u00e1ribira jaconmaquin yoinaantima iqui. Jascara\njahu\u00e9quibo huestiora joni acanaitianra apon aquint\u00ed iqui, jaquiribi ahuets\u00e1yamacanon ishon; jainshon jan ac\u00e1 joni\nmas\u00e1 tenemashontiqui ja ac\u00e1 copi, ja apon es\u00e9 meran yoiai quescaaquin, huetsa quesca jonibo inobira jato apon\naquinti iqui.\nARTICULO 13.\nJa ic\u00e1 maincobi icashbi huetsancobo joni catira jahuequescamabi iqui. Jainoash jahueranoqui jatin queenai, jahuen\nqueenai mai cat\u00f3tira jahuequescamabi iqui.\nHuestiora huestiorabora ja ic\u00e1 maimeash queenaash huetsa main ca\u00ed pic\u00f3ti jahuequescamabi iqui. Jainoash huetsa\nmain caash jaquiribi jahuen mainco jor\u00edbatira j ahuequescamabi iqui.",
            "Image": "5333e2e4344cbbfe3558973dac2e695b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "ARTICULO 14.\nJa ic\u00e1 maincos'honbi joni jaconmaquin acanara jahuequescamabi iqui, huetsa main caash jainoa apoqui chip\u00f3t\u00ed.\nJascataitianra jainoa apon aquinti iqui, jaconhain jatiaquin.\nIcashbi jaconma jahu\u00e9qui aquetian, jainoash nato Naciones Unidasnin yoiai quesc\u00e1 es\u00e9 senenhayamaquetian,\njaconmaquin acana caquetianra, huetsa maimea aponbi jain imatima iqui, jahue jahu\u00e9quibira menitima iqui.\nARTICULO 15.\nHuestiora huestiorabora jahuequescamabj iqui jaton ic\u00e1 mainconia jonishamanbi it\u00ed.\nJahuen mainmea apon es\u00e9 senenhaitianra, jainoa apon shinantima iqui, moara nato mainmeama iqui ishon. Jainshon\njahuen aresti jacon shinan pec\u00e1oriamatima iqui, jahu\u00e9qui acasaitian amayamatima iqui, jahuen queena ab\u00e1non ishon.\nJainoash, joni tashquetash huetsa mainmea icasai tianra, tsonbi imayamatima iqui.\nARTICULO 16.\nMoa anii senenas'h jat\u00edb\u00ed joni, ainbo benooma jainoash benboribi huanooma jainoashibi benomaata ianan huanomaata\nic\u00e1sha jaton queenbo be tan bianananti jahuequescamaj iqui; icashbi pot\u00e1bicho, jascatash jati iqui jatonbiribi.\nMesc\u00f3 jisa jon\u00ed iquetian oinshonra tsonbi imayamatima iqui, huetsa mainmea jon\u00ed iquenbi; Diosquiriti ic\u00e1\nmesc\u00f3as'hon joi iconhai joni iquenbira imati iqui. Ja benbo huanooma ianan ainbo benooma, jainoash benomaata betan\nhuanomaatabo ic\u00e1sha, jahuequescamabj iqui, jahuen queenbo betan biananant\u00ed; ic\u00e1s'hbi pot\u00e1bicho ja ainbaon benbon\nacai quesc\u00e1ribiaquin shinanaitian. Ja moa biananashonra, ja rab\u00e9shonbi jaton queena jacon jahu\u00e9qui aresti\njahuequ\u00bfscamabi iqui. Jat\u00edbi jonira ainbo betan benbo inonbi moa biananana pec\u00e1o, jahuequescamabi iqui\npotaananribiti, jascatash potaananti apon es\u00e9 meran yoiai quesc\u00e1 iquetiamparires.\nTsonbira huetsa joni, ianan ainbo inonbi teaboshon biananamatima iqui, ja bianananti quiquini queencanamapari\niquetian.\nJonibo sharan riqui non papa, tita jahuen baqueboya, ja iqui huestiora rarebonin tapon, jainoash rarebo peocootash\ncaitai ic\u00e1sh. Jahuen papa betan jahuen titanra baquebo asheati iqui, jahueratoqui jacon iqui, jainoash\njahueratoqui jaconma iqui ishon; jaton papan jascaa jat\u00edbi onani jonin baquebo beboncaresti iqui. Tsonbira jahuen\npapa betan tita yocatamas'honbi baque bichintima iqui, onanhanonshon, iamaas'h yometsoquin. Huetsabaon jascaai\njonibora apon aquinti iqui, bichincantimaaquin.\nARTICULO 17.\nHuestiora huestiorabora iti iqui jaton mai iboaabo; jainoash huest\u00edoratoninbicho iboaabi jahuequescamabi iqui,\njainoash ichashon iboati jahuequescamaribi iqui.\nTsonbira huetsa jonin iboaa jahu\u00e9qui bichintima iqui, yancabires, jahue jahuequi copimabi.\nARTICULO 18.\nHuestiora huestiorabora jahuequescamabi iqui, jahueratoqui jan shinana icon iqui ishon shinanshon joi iconhati.\nJainoash jahuen queena quescaashon mesc\u00f3ashon Dios rabiti. Jainshon jan iconhai joi jeneshon, huetsa joi ja icon\njis\u00e1 iquetian shinanshon ja joi chibanara jahuequescamabj iqui. Janbichoshonbi iamaash ichashon inonbi jan iconhai\njoi huetsabo on\u00e1matira jahuequescamabj iqui. Jatora onanmati atipanque asheaquin, jainshon jahuen ic\u00e1tonin,\njainshon jascaashon rabiaitonin, jainoash ja joi chibanai ic\u00e1sh jascara it\u00ed ishonquin.\nARTICULO 19.\nHuestiora huestiorabora jaton shinanabobiribi yoyo it\u00ed jahuequescamabi iqui, jainoash jan shinana quesc\u00e1bobirib\u00ed\njato yo\u00edti. Tsonbira huetsabo jaton shinanabiribi yoyo icaitian jaconmaanrestirna iqui. Jainoash huetsabaon\nshinana joibo onant\u00ed jainoashshibi huetsabaon jaton shinananbi huishacana, jascarabo onancantira jahuequescamabi\niqui. Jainshon jahuen shinana joibo j at\u00edbiain jato asheatira jahuequescamabj iqui, j ahuequescaaquinqui jato\nas'heacasai, jascaashon jato ati. Jainoash huishacanribi, shinamanbi jato yoianan, radio meran, jainoash huetsa\njahu\u00e9quininbires inonbi jato asheati, jahuequescamabi iqui.\nARTICULO 20.\nJat\u00edb\u00ed jonibora huetsanconiashbires jainoash huetsabo betanbires jaton queena ati shinanosh tsinqu\u00edti\njahuequescamabi iqui. Jainoashshibi huetsabo betan rab\u00e9shon jahu\u00e9qui atira jahuequescamabj iqui; icashbira ja\ntsinqu\u00edshon jaconmamisti picocanaincoresa itima iqui.\nTsonbira huetsabobires teashon jato betan rab\u00e9ti imatima iqui, queenyamacanaitian\nARTICULO 21.\nHuestiorahuestiorabora jahuequescamab\u00ed iqui jaton maimeash coshi jiquit\u00ed. Itira atipanque ichashon apo imacana,\niamaash jabiribi ponteshon imacana. Jainoash huetsabo betan jaton coshi cat\u00f3tira jahuequescamabi iqui.\nHuetsabaonbires ati jahu\u00e9qui, jonibaon jaton jeman ic\u00e1 arestira jahuequescamab\u00ed iqui; nescaraincobo, caritiran\nniti, plasain yac\u00e1ti, caron pasiani cati, jainoash huetsa quesca jahu\u00e9quibires ati inonbi atira jahuequescamabi\niqui.\nJaton queena quesc\u00e1shamanhaquin coshibo ishon jan jato ashonti joni cat\u00f3cantira jahuequescamabi iqui. Ja moa anii\nsenena joniboresa iti jahuequescamabi iqui, jainshon jonibo coshi imanoshon cat\u00f3tiain jiquishon, jahuerato joniqui\njahuen coshi itin queenai ishon jon\u00e9shoco yoiti. Jahuetianbira huetsabo teashon ja coshi iti jonibo jato\ncat\u00f3matima iqui; jaton queenmanbiribira ati iqui ja imati cat\u00f3quin. Jahuerato joniqui ichashon ja cat\u00f3cana iqui,",
            "Image": "5640c6daf89d3b6293dce69eb8c181fa"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "ja jonira iti iqui coshi jiquii, jat\u00edshonbi imacana.\nARTICULO 22.\nJat\u00edbi joni jahu\u00e9quioma itin raqu\u00e9timara jahuequescamabi iqui. Huest\u00edora mainmea jonibaonra ja maimea jonibo\nonitsapitaitian aquinyamatima iqui, jascaashon joni coshibaon aquinti yoiai quescaashon. Jainshonribira huetsa\nmaimeabaon aquinti iqui, huetsa mainconiabo onitsapitaitian, jainoabaonbi aquinabi mashc\u00e1rescanquetian. Jonibaonra\nhuetsabo aquint\u00ed iqui, jahu\u00e9quinin mashc\u00e1canaincobo. Jainshonnbira aquincanti iqui jaton tee benati, jatonbinis'h\nteetash jacannon ishon; j ainoas'h jascatash jati bens hocaacanon ishonnbi.\nARTICULO 23.\nJat\u00edbi jon\u00ed teetira jahuequescamabi iqui, jainshon jaton queena tee benatiribi. Jainoashshibi jaconash teet\u00edain\nteetira, jahuequescamabi iqui, jainoash queenash teenoshon benashon nocotira, jahuequescamabi iqui.\nJat\u00edbi joninra ja teebires aquin huetsan biaitiiribi cop\u00ed bit\u00ed jahuequescamabi iqui. Jahuetianbira jato teemashon\nrnesc\u00f3aquin jato cop\u00edatima iqui, jahue jahu\u00e9qui cop\u00edbi, huetsaresibi joni inonbi, ainbo inonbi; jainoash huetsa\njahu\u00e9qui cop\u00edbi atima iqui, jato jascaaquin.\nJat\u00edbi teetai jonin jahuen cop\u00ed senen bitira jahuequescamabi iqui; jan jahuen ahuin betan baquebo j ahu\u00e9quiamati;\njahuenbi mashc\u00e1yamanon ishon. Jahuetianqui jaconma jahu\u00e9qui huinotai jaqui chip\u00f3ti; jainoash jahuetianqui\nhuestiora jahu\u00e9qui jan mas'hc\u00e1yoraa acasabi jahuen cop\u00ed biabi senenyamai, jascarabora apon es\u00e9ain yoiai\nquescaaquin aquinti iqui.\nHuestiora huestiorabora jahuequescamabi iqui jaton Sindic\u00e1to acanti (Sindic\u00e1to- ichaash rab\u00e9cana jahu\u00e9qui anosh)\niamaash huetsabo betan rabetaires jaton tee jacon inon ic\u00e1sh, itira jahuequescamabirib(iqui.\nARTICULO 24.\nJat\u00edbi jonira bas\u00ed teetash tantit\u00ed jahuequescamabi iqui, jahuen tee jenepariash. Jainshonribira jato nete\nshehuinmaquin teematima iqui, netetiibi. Jainshonra jahuetio basichaa moa teemashon tantimati jahuequescamabi\niqui; ishonbi ja teeyamai neten huetsatianbo cop\u00edati iqui.\nARTICULO 25.\nJat\u00edbi jonira jahuequescamabi iqui, jan jatiatani iti, jan jahuen yorabi jainoas'h jahuen ahuin betan jahuen\nbaquebo isinaitian raomeemati senen; jan piti biti senen; chopa biti; ja shoboati senen; benshoamisbo raonmashon\njan cop\u00edati senen; jainoash huetsa jahu\u00e9quiboribi ati senen. Jainshonribira aquinti iqui ja teeomabo, isinaibo,\njahuen yora iticoma cop\u00ed teeyamaibo, benomaatabo, yosishocobo betan yoshanshocobo; jainoash jaconma jahu\u00e9qui\njahuen shinanamain huinotas'h jan jahu\u00e9ati yamaquetianribi aquinti iqui.\nTitaboya jahuen baquebo jahu\u00e9quinin mashc\u00e1yoracanquetianra aquincanti iqui. Jatiibi baquebora jahu\u00e9quinin\naquincanti iqui, ja mashc\u00e1yoraabobicho, huetsa quesca jonibires inonbi. Jahuen papa onantima baque jainshon papaya\nbaque inonbira aquincanti iqui.\nARTICULO 26.\nJahuequescamabi riqui jat\u00edbi joni quiricanin asheti. Jainoash quirica aquin primaria senenhatira iti iqui,\ncop\u00edmabi ati. Jainoash primariain quirica senenhatira teashon baquebo amati iqui. Jahuerato escuelancoqui jato tee\nmeninoshon quirica onanmai, jat\u00edbira jato senenbires onanmati iqui, huetsa quesca jonibo inonbi. Jat\u00edb\u00ed jonira\nhuetsa jonibaon acai quescaaribaqu\u00edn quirica onant\u00ed jahuequesmabi iqui, ja bebonbires onantirib\u00ed.\nJa requempari escuelancoshon jato onanmat\u00ed riqui, jascatas'h benshocaatash jati. Jainshonra jato onanmaribati\niqui, jahueratoborin ja huest\u00edorabaon ati jahu\u00e9qui jahuequescamab\u00ed ishon. Jatian jonibo jacanti iqui, ja asheacana\nquescatirib\u00ed. Jainshon\u00f1bira jato asheati iqui jat\u00edbiainoa jonibo, huetsabobires inonbi, jatoiba caquetian jato\nbirestiaquin. Jainoas'h noibamissibi ic\u00e1non ishon, huetsancon\u00eda joni inonbi jato betan raenanant\u00ed iqu\u00ed;\nhuetsaresibi jonibo inonb\u00ed, huetsaresibiashon Dios rabiaibo iquenbi, jato jaconhaanti iqu\u00ed. Jainshonra jato\nasheanbati iqui escuelancoshon ja Naciones Unidasnin es\u00e9bo, ja es\u00e9 iqui, jascatas'h jaconanash jati yoiai es\u00e9bo.\nJahuequesca escuela inonbi papabaon cat\u00f3shon jaton queena escuelanco jahuen baquebo imatira jahuequescamabi iqui.\nARTICULO 27.\nHuestiora huestiorabora jahuequescamabi iqu\u00ed, jahuen jemancos'hon jat\u00edb\u00ed jahu\u00e9qui acasquin aresti, nato pishta\nati, tsiniti picoti, ransat\u00ed ati, iamash huetsa jahu\u00e9quibo aresti, jainoash huetsabaon acainco queenash it\u00ed jan\nbeneti acaincobo; jascarabora jahuequescamabj iqui. Jainoas'h jascaaribi iqui jahu\u00e9qui ashenoshon escuelancoshon\nonanti nato quen\u00e9ati, dib\u00fajant\u00ed, behua asheti, jainoash mesc\u00f3 jahuequibo; jonin jahuen shinananbi ac\u00e1 asheti,\njainoash jonin shinaman ac\u00e1tonin jay\u00e1tiribi.\nHuestiora huest\u00edorabaonra jahuen quirica huishaa coiranti j ahuequescamabi iqui, huetsabaon yocatamashonbi jan\nac\u00e1quescaribiaquin huishashon janbi ac\u00e1 yoinaquetian, iamaas'h jahu\u00e9qui ac\u00e1 oinnash nocona riqui inaquetian.\nARTICULO 28.\nJarati iqui non apon es\u00e9 picoa jat\u00edbiain, ja jonibaon aresti shinan, nato Huishacan yoiaibo meran ic\u00e1 ati\njahuequescamabi inon ishon.\nARTICULO 29.\nJat\u00edbi jonira jaton ja senenhatiabires iqui, jaton jemanconiash. Jascara jaton ja senenhati senenhaira, jainshon\njato aresti shinan senenhaira icanti iqui, moa quiquina joni.",
            "Image": "6c1fc1c71a5c75be299dc2d9c7dd972d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Jaton aresti shinan jahuequescamabi anosh, jainoash tsonbi jahueayamati inoshonra, jonibo jaton mainmea apon\nes\u00e9qui coshiti iqui. Ja es\u00e9ra iti iqui, tsoa joninbi huetsabaon aresti shinan jahuenabicho acasquin masaatima es\u00e9.\nJainoash ja es\u00e9ra iti iqui huetsabaon jat\u00edbi jonibo jaconmaquin acaitian coiranti es\u00e9, jato jascaayamanon ishon.\nJainoash huetsabaona iquenbi jat\u00edribibaon j aconmaannaquetian, iamash j aton mainshon iboaa jahu\u00e9quibo huetsabaon\njato jaconmaanresnaquetian; j ascarabo jato aquinti.\nQuiquinshaman atima jahu\u00e9qui riqui, jat\u00edbi jahu\u00e9qui aresti jahuequescamab\u00ed iquenbi, ja Naciones Unidasnin\nshinanama quesc\u00e1 at\u00ed, ja es\u00e9 meran yo\u00edai quesc\u00e1 senenhashont\u00edma.\nARTICULO 30.\nTsoa joninbira shinantima iqui, iamaash huetsa mainmea joninbira atima iqui shinanquin, nato Huish\u00e1 meran ic\u00e1\nesecanra yoiai, huetsabaon aresti shinan masaanti jatonabicho acasquin, ishon, jahuetianbira jascaaquin\nshinancantima iqui.",
            "Image": "a198e0d98da4d6ffbc55ccb51200f59f"
        }
    }
}
