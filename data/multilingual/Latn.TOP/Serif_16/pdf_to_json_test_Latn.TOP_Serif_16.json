{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471149,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Xlikgalhkaw diciembre 1948, ama Putum tatamakxtumit xala Naciones Unidas\nmatlanilh chu makgp'un tumilh Lata' tu kaminini lakch'ixkuwin xlitilanka\nk'akilhtamaku nema atapintsu amaka lichiwinankan. La akgtum wlika tapuwan,\nkawanika ama pulataman nema tamakg p'untumilh ama limakgch'iwin, katamak'atsi\nninankg'olh, katalikgalhtawakg'alh, chu katilakgalhchiwinalh, nak tipakgatsi\npukgalhtawakga, nema wi nak ama pulataman.\nLATA' TU KAMININI LAKCHIXKUWIN XLITILANKA KAKILHTAMAKU TUKU XWANA\n[Preamble]\nK'atsikan xlakata latapulikan ka'unin, ni kgatayakan ti tlakatnan cha tlan latamakan\nnak k'alihtamaku tamaklakask'ini nak ixlatamatkan lakch'ixkawin na chuna tu\nkaminini wakg ti tawilana nak akgxtakga chu xatalakgapasni.\nK'atsikan xlakata ni wakg lakgapaskan chu matlanikan lata' tu kaminini\nlakchi'ixkuwin, wa ama' kalilak tayamikanit ixtalatamatkan lakch'ixkuwin; ama\ntalakapastakni nema matlani ixlatamat lakch'ixkuwin, wa ama tokgokg'emaka xlakata\ntlan nalatamakan nak k'akilhtamaku chu lakgmakgankan tu nitlan la tajikuati,\nta'akgxtakgajnat, nema makgalipuwanankan chu tlan nalakanajlinikan, nachuna tlan\nnalakgach'ixkunikan tu ch'atum ch'atum makanajli.\nK'atsikan xlakata snun makuan ama' tukaminini lakch'ixkuwin wa chi tlan\nlimakgchiwinankan xlakata tlan namakgantuxtikan, chu ch'ali t'uxama ni\nnalalakatak'ikan nema ta'akgch'a panankgomona chu talaktayaminamana.\nK'atsikan xlakata ntlan putsakan katalapaxk'ilh pulataman.\nK'atsikan xlakata pulataman nema tapakgtanumana nak Naciones Unidas tamast'anit\nixtachiwinkan, xlakata tamatl'iwekglha talakask'init nema kaminini lakch'ixkuwin\nxlakata tlan natalatama chu ch'ixku nakatlawakan nachunalitum akxtum\nixlitl'iwekgekan ch'atum ch'ixku, la ch'atum puskat xlakata tlan natalatama, ni\nnatatakglhuwi chu lipaxau nalatawilakan niti la'akgch'apawali.\nK'atsikan xlakata pulataman nema natamakgk'atsi, talitayanit xlakata nata'amana\ntamakgtayanan akxni natamakaskuja xamakgapitsi nema tatap'akgsi nak Naciones\nUnidas, xlakata ch'ixku nakatlawakan wakg titalamana nak k'akilhtamaku chu tu\nkaminini lakch'ixkuwin; chu.\nK'atsikan xlakata pala wakg lakgapaskan tu kaminini lakchixkuwin xlakata tlan\nnatalatama nachuna xlakata tlan ka'unin talatapuli, tlan namakgantuxtikan tak'atsin\nnema lichiwinamaka;\nPUTUM TAMAKXTUMIKAN LITAYAKAN LATA' TU KAMININI LAKCH'IXKUWIN\nXLITILANKA KAKILHTAMAKU\nLipokgtum tapuwan nema takg'alhi lakalhuwa pulataman limatliwekglhat xlakata\nch'atunu ch'atunu lakch'ixtuwin nachuna pumap'akgsin katamakgp'untumilh nak\npukgaltawakga chu nak akgxtakga kakamatlanica ama tu kaminini lakch'ixkuwin\nnachuna kamakatsininanka nak lakatunu pulataman chu nak k'akilhtamaku ama tlan\ntapuwan chu kamaklakask'inka nak ixlitilanka k'akilhtamaku, xlakata wakg\npulataman nema tatamakxtuminit nak Naciones Unidas nachuna xamakgapitsin nema\nna'ana takilhwak'ana natamaklakask'in ama tapuwan nema kaminini lakch'ixkuwin\nxlakata tlan natalatama.",
            "Image": "71ed425b6bc072757f74b4dfa22aa0b5"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Limap'akgsit 1\nWakg lakch'ixkuwin talakgawan nak ka'unin niti ka'akgch'apawalinit nachuna wakg\ntakg'alhi ixtamaxanatkan chu tu kaminini, je'e wanp'utun xlakata wakg\ntalakpuwanan, talalakgk'atsan liwakg, talakask'ini xlakata wakg natalamakgtaya.\nLimap'akgsit 2\nWankg lakch'ixkuwin ixkalilakgchat tu kaminini chu ixlatamatk'an xalak ka'unin nema\ntalhkalh akxni putum tamakxtumika nila lakats'alakan akxtum kalakgchan\nlakch'ixkuwin, nila ta'aninikan la tata'si pala lakgsmumokgo, laksmalala, nachuna\npala tsumat chu kg'awasa, ixtalakapastakni, nachuna pala tlan wi, ni tlan wi, pala\nkg'alhi tumin, wakg kaminini lakch'ixkuwin kakalakgch'alh tu xlakatatkan xlakata\ntlan natalatama.\nNachunalitum nila ka'akgts'akswakan lakch'ixkuwin nema talamana alakatunu\npulataman nema ni ixakstu tap'akgsi, chu nikg'alhi ixlamp'akgsit, wakg lakch'ixkuwin\nnakalakgchan tu kaminini, nila ta'aninikan pala ixpulataman tatapawatawalinit\nalakatunu nachuna pala tunu pula taman nema likilhwaka'.\nLimap'akgsit 3\nWakg lakch'ixkuwin minini nalatama, nalatapuli nak ka'unin nachuna\nnamakgtakg'alhkan ixlatamat.\nLimap'akgsit 4\nNila ti akgch'apawalikan ni pala chuta' maskujukan; nak k'akilhtamaku lakgkuanit\nlimap'akgsit nema ixli'akgch'apawalinankan nachuna nema chuta' ixlimaskujunankan\nmaski xakalalawa.\nLimap'akgsit 5\nNila ti makgxtakgakgnikan, la chi ka'akgkg'aximika chu katamaknuka nak pulach'in,\nkatlawaka la kitistanka, la ni kakg'alhilh ixlistakni.\nLimap'akgsit 6\nWakg lakch'ixkuwin kaminini kakach'ixkutla waka nak ixlatamat, kani kalatamalh.\nLimap'akgsit 7\nWakg lakch'ixkuwin kaminini kakamakgtakgalhka, kakalikuentaja limap'akgsin nema\nwalikanit, nachuna nila maklakask'inkan limap'akgsin wata' ti kalaksakkanit. Wakg\nlakch'ixkuwin kaminini kakakxilhkata xlakata ni nakamamaxanikan chu\nnakalakgmakgankan la wan je'e talakapastani lata' tu kaminini lakch'ixkuwin.\nLimap'akgsin 8\nWakg lakch'ixkuwin kaminini tawali xatachokgot limap'akgsit akxni kalaktayaminaka\ntu xla lakgcha, la wan limap'akgsin lakatunu pulataman.\nLimap'akgsin 9\nNila ti machokgokan nak tijya, tamaknukan nak pulach'in, chu tantlakgaxtukan nak\nixpulataman.",
            "Image": "e4c6e68f1428048890d6e1c0f82e24e1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Limap'akgsit 10\nAkxni kamalakapukanit lakchi'ixkuwin kaminini kakakgaxmatka k'akapulhuwa, nala\nxamakgapitsi, xlakata tlan natawan tu xlakan kalilh kuyuyawamaka pala kana, ni\nkana, chu ama map'akgsinanin niti ta'amana tatataya, xlak'an t'anks ta'amana\ntamap'akgsinan chu natawan tiku tlawanit ixtalakgalhin pala minini kalikgatayaka\nchu pala minini kakaxtlawalh ixtalakgalhin.\nLimap'akgsin 11\nLata' ti liyawakanit talakgalhin tlan wankan xlakata xlaka nitu tlawan, pala ni\nmakgalulokgkanit tu lilhkuyuyawamaka, la wan limap'akgsin nachuna kakapulhuwa\nnakgaxmatkan xlakala ti malakgsi kanit tlan nawan tu xla k'atsi.\nNila litamaknukan nak pulach'in ch'atum ch'ixku ama' talakgalhin nema ninaj\nixtalhkan nak limap'akgsin xalak pulataman chu xtilinka k'akilhtamaku, akxni chu\nlalh. Nachuna litum nila limawakakan ixlitliwekge limap'akgsin akxni takgalulokga\ntipatum talakgalhin, nawalikan limap'akgsin la minini akxni chu lalh talakgalhin.\nLimap'akgsin 12\nNila ti talakgslakgkan nak ixlatamat, nak ixchik, nak ixpakganat chu nak\nixtamaklakask'init, ni pala tlan mamaxanikan, talaslakgkan. Wakg lakch'ixkuwin\nkaminini kakalikgatayaka xlakata ni nakatalaslakgkan.\nLimap'akgsin 13\nWakg lakch'ixkuwin kaminini katalatapulilh xanita' ta'amp'utun nachuna\nkatalatamalh ni talakgati, katayawalh ixch'ikkan nak ixpulatamankan.\nWakg lakch'ixkuwin kaminini ta'an lata' xlak'an ni talatapulip'utun, tlan tataxtu nak\nixpulatamankan chu natlan tataxtu nak ixpulatamankan chu natlan tatasp'ita xni\nxlak'an chu talakpuwan.\nLimap'akgsin 14\nPala ti tataxtukan minini an latama alakatunu pulataman, lata'ni namakgamakglh\ntinankan.\nJe'e tlan talakapastakni nila maklakask'inkan akxni tlawakan talakgalhin nema nima\ntlani lata' tu kaminini lakch'ixkuwin chu ixtapuwan Naciones Unidas.\nLimap'akgsin 15\nWakg lakch'ixkuwin kaminini kakalilakgapaska ixpulatamankan.\nNila ti lakgmakganikan ixtukuwini ixpulataman nema tatap'akgsi nachuna pala ti\nlakgxtapalip'utun tlan tlawa nila ti liwani.\nLimap'akgsin 16\nLakch'ixkuwin chu lakchajan akxni talakstakgonit tlan tatamakgaxtokga, nila ti\nkaliwani, chu tlan talatatamakxtumi xala alakatunu pulataman, maski tunu la t'ani\nixmaknikan, maski tunu tu lipawan ch'atum ch'atum; chu kaminini kakamaxk'ika tu\nkalakgchan, akni tamakgaxtokga nachuna pala talamakgxtakga.\nTlan tamakgaxtokgkan akxni ixch'atuykan ch'ixku chu puskat tlan tawalinit",
            "Image": "abf5cfb2d5ac43330f757b796749cc4f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ixtapuwankan.\nTamakgaxtokgat wa ama matliwekglha tach'ix kuwit, wa chi ama map'akgsinan chu\nxamakgapitsi lakch'ixkuwin natamakgtaya xlakata nitu malini.\nLimap'akgsit 17\nWakg lakch'ixkuwin kaminini takg'alhi ixmaklakask'initkan pala tlan li'akstu chu\nliputum.\nNila ti chuta' makglhtikan ixmaklakask'init.\nLimap'akgsin 18\nKatiwa tlan wan ixtalakapastakni nachuna tlan laksaka tu ama lipawan nila ti\nkaliwani; je'e talakask'in namatlani pala ch'atum lakgxtapalip'utun tu lipawan tlan\ntlawa, nachuna pala mak'atsinan p'utun akxni putum walaka, pala ni kakapulhuwa\ntlawap'utun natlanlitum nachuna pala kamasini xamakgapatsi nitu wanp'utun.\nLimap'akgsin 19\nKatiwa tlan wan tu lakpuwan chu mak'atsininan ixtalakapastakni, nila ti wani xlakata\nni katlawalh ni pala nalitalaslakgkan, tlan putsanan nachuna tlan katuwa\nnamak'atsinikan chu xla tlan makgp'untumi xanita lakpuwan, nachuna tlan laksaka tu\nlimakgp'utumi p'utun.\nLimap'akgsikan 20\nWakg lakch'ixkuwin kaminini tatamakxtumi chu makxtum tala, pala ni ama\nlaslakgkan.\nNila ti maklakatikan xlakata nakatamakxtumilh pala ni lin tapuwan.\nLimap'akgsin 21\nWakg lakch'ixkuwin kaminini tlan pakgtanu xlakata natlan nanamap'akgsinan nak\nixpulataman, tlan wa tlan litaya xamap'akgsina chu tlan talhkayawa ixlakgapuxokgo\nkan.\nWakg lakch'ixkuwin kaminini kakamakgamakgtayaka xlakata tlan natamap'akgsinan\nla xamakgapitsin chu tlan natataskuja tach'ixkuwit nak ixpulataman.\nIxtalakapastaknikan tach'ixkuwit xalak pulataman, wa amaka tiyakan tapuwan nema\nnalimapakgsinankan nak pulataman; je'e tapuwan amaka mat'anksakan akxni\nnakalakalhkayawakan ti ta'amana tamap'akgsinan; akxni nalakalhkayawanankan\nkak'apulhuwa natlawakan xlakata wakg nak'atsikan, nachuna ch'atunu ch'atunu\nnawan ti lakask'in kamap'akgsinalh chu niti ixlik'atsit tiku tatayalh, natlanlitum\nlakputsapalakan nikula tlan lakalhkayawanenkan chu ni katawi ixtakglhuwit\ntach'ixkuwit xlakata tlan nawan ti lakask'in kamap'akgsinalh.\nLimap'akgsit 22\nTach'ixkuwit nema tap'akgsi nak ixpulataman minini ch'ixku katlawaka ni\nkamalakgawanika ta'akglhuwat, wa chi ama map'akgsinanin lakatunu pulataman chu\nxlitilanka kakilhtamaku nata'akxilha xlakata tlan ka'aninilh nak ixlitlajakan tumin,\ntlan ch'ixku katlawaka, katatliwekglhi ixlatamatkan xlakata tlan natalatama ch'atunu\nlakch'ixkuwin.",
            "Image": "24ae0c182b6e0ac1d74ab024ebb431ca"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Limap'akgsit 23\nWakg lakch'ixkuwin kaminini nataskuja, tlan natalaksaka tu taliskujp'utun nachuna ni\nkalimawak'akan taskujut, makxtum nach'alhkatnankan niti tlakg maskujukan,\nnachuna na'akxilhkan xlakata niti katamakgxtakglhi ni pala taskujut wakg\nkach'alhkatnanka.\nWakg lakch'ixkuwin kaminini akxtum kakaxokgonika pala piwa taskujut tatlawamana.\nWakg lakch'ixkuwin nema taskuja kaminini akxtum kakaxokgonika kaka'akchanilh\nxlakata tlan nat'atalatama ixkaman chu ixpuskan nachuna tlan katuwa\nkalimakgamakgtayakan xlakata nitu nakats'angani.\nWakg lakch'ixkuwin minini tamalakatsuku tamakxtumit xach'alhkatnanin nachuna\ntlan tap'akgtanu ni wija xlakata tlan nalikgatayakan chu t'amakglhtinankan tu\nlakgchan.\nLimap'akgsin 24\nWakg lakch'ixkuwin kaminini katajaxlhi, kakamaxkika kilhtamaku xlakata natajaxa,\npulhkakan kilhtamaku la naskujkan, nachuna napalhkawalikan akgtum kilhtamaku\nakxni natamakjaxa chu nakamaskgawikan.\nLimap'akgsin 25\nWakg lakch'ixkuwin kaminini xlakata tlan katat'alatamalh ixkamankan, ixchatkan,\nixkgolokan chu ixtalakgapasnikan nema makxtum tatawilana, laksululu katalatamalh,\nkat'anilh ixliwaykan, ixtalahkgankan, ixchikan, kakak'uch'ika nachuna\nkakamalakgastanika xlakata lipaxaw natalatama, nachunalitum\nkakamakgamakgtayaka pala ni takgalhi ixpuch'alhkatnikan, pala tat'atalha, pala\npuwini tawan, pala tatalakgalhi, pala talakgkgolon nachuna pala wi tu ni kamaxki\nkilhtamaku nataskuja.\nTi makgastaknan chu lakgskgat'an kaminini kakakuentajka chu\nkakamakgamakgtayaka. Wakg laktsu kaman kalikuentajat tlan pala ixtikukan\ntatamakgaxtokgnit, pala ni tatamakgxtokgnit, akxtum kalimakgtakg'alhat.\nLimap'akgsit 26\nWakg lakch'ixkuwin kaminini kakamakgalhtawakgeka. Ama takgalhtawakga chuta'\nmast'akan ni amaka xokgokan nema snun tamaklakask'ini, chu wakg lakch'ixkuwin\nkalimakgalh tawakget. Xalaklanka takg'alhtawakga wakg nakamaxk'ikan kilhtamatu\nkatamak gamakglhtinalh xlakata tlan nataskgalahan xala lita'akgju\nixtakg'alhtawakga.\nNama takgalhtawakga nakamakgtaya lakch'ixltuwin xlakata tlan nataskgalalan\nnachuna natamatlawekglha lata tu kaminini lakch'ixkuwin xlakata tlan natalatama la\nka'unin, niti naka'akgch'apawali, nachuna nama takgaltawakga nalakputsa nikula tlan\nlapatinikan xlakata wakg tlan nalatalalin lipulataman chu putunu lakchi'ixkuwin,\nnachuna ni katalamakg'asitsilh ch'atum ch'atum kalipawa tu xla makanajlhi,\nnachunalitum nalamak'atsinikan ixtapuwan Naciones Unidas xlakata lipaxaw\nnalatamaya.\nXanatikun kaminini natalaksaka tuku talakask'in kakamasinika ixkamankan.\nLimap'akgsin 27",
            "Image": "4fc1ce510d459a200e7918c6328696fe"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Wakg lakch'ixkuwin kaminini katap'akgtanulh xani talakgati nema\nlimalakgastaninankan, chu tlawakan nema likaxyawanankan, wakg lata' tu\nmatliwekglha tlan latamat, nachuna tlan tapakgtanu akxni matlanikan latamat xalak\npulatam chu pala tlan skgalalanp'utukan.\nWakg lakch'ixkuwin kaminini kakuentajnika ixtaskujutkan nema tatlawnit pala\ntats'okgni, takaxtlawan lata' tu tamala kgnunit xlakata niti nakalakgamakglhti\nixtapuwankan lata' xlak'an tu tamalakatsukinit.\nLimap'akgsin 28\nWakg lakch'ixkuwin kaminini xlakata kamakgantaxtika lata' tu kaminini lakch'ixkuwin\nnema tlahkani nak ixtachiwin Naciones Unidas, chu t'anks kamaklakask'inka.\nLimap'akgsin 29\nWakg lakch'ixkuwin kaminini nanatap'akgtanu nak taskujut xalak pulataman xlakata\ntlan natatach'ixkuwali.\nAkxni maklakask'inkan lata' tu kaminini lakch'ixkuwin chu nila ti la'akgch'apawali,\nje'e talakask'init ama tokgokge' la wan limap'akgsit nema mintilhakanit\nkilhwantilhamaka, xlakata tlan namakgantaxtikan lata' tu kaminini lakch'ixkuwin chu\ntlan nalatamakan nak k'akilhtamaku niti lixkajnit tu nalamasini, nala makgtakgalhkan\nnak pulataman chu wakg tlan nalamakgtayan lata' lakatunu pulataman nema wakg\nch'ixku talatlawakgo'.\nLata' tu talhka'nit nema kaminini lakch'ixkuwin nila limakgakgamanankan pala\nwitekg maklakask'inkan chu nitlan, ni chu lakask'in Naciones Unidas.\nLimap'akgsin 30\nLata' tu talhkanit nak je'e tapuwan nila lakgmakgankan ni pala map'akgsinanin\nixakstu natak'atsi, niwanp'utun xlakata maxk'imama litliwekge lakatum pulatam,\nputum lakch'ixkuwin xlakata natatlawa lata' tu talakaskin nachunalitum nila\nkgaxmatmakgankan tu kaminini lakch'ixkuwin chu nanila ka'akgch'apawalikan, la\nwan je'e talakapastakni tu kaminini lakch'ixkuwin.",
            "Image": "b9aa14894ea7c711132f38e82960b3c6"
        }
    }
}
