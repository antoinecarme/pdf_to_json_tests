{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471093,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Xlikgalhkaw diciembre 1948, ama Putum tatamakxtumit xala Naciones Unidas\nmatlanilh chu makgp'un tumilh Lata' tu kaminini lakch'ixkuwin xlitilanka\nk'akilhtamaku nema atapintsu amaka lichiwinankan. La akgtum wlika\ntapuwan, kawanika ama pulataman nema tamakg p'untumilh ama\nlimakgch'iwin, katamak'atsi ninankg'olh, katalikgalhtawakg'alh, chu\nkatilakgalhchiwinalh, nak tipakgatsi pukgalhtawakga, nema wi nak ama\npulataman.\nLATA' TU KAMININI LAKCHIXKUWIN XLITILANKA KAKILHTAMAKU TUKU XWANA\n[Preamble]\nK'atsikan xlakata latapulikan ka'unin, ni kgatayakan ti tlakatnan cha\ntlan latamakan nak k'alihtamaku tamaklakask'ini nak ixlatamatkan\nlakch'ixkawin na chuna tu kaminini wakg ti tawilana nak akgxtakga chu\nxatalakgapasni.\nK'atsikan xlakata ni wakg lakgapaskan chu matlanikan lata' tu kaminini\nlakchi'ixkuwin, wa ama' kalilak tayamikanit ixtalatamatkan\nlakch'ixkuwin; ama talakapastakni nema matlani ixlatamat lakch'ixkuwin,\nwa ama tokgokg'emaka xlakata tlan nalatamakan nak k'akilhtamaku chu\nlakgmakgankan tu nitlan la tajikuati, ta'akgxtakgajnat, nema\nmakgalipuwanankan chu tlan nalakanajlinikan, nachuna tlan\nnalakgach'ixkunikan tu ch'atum ch'atum makanajli.\nK'atsikan xlakata snun makuan ama' tukaminini lakch'ixkuwin wa chi tlan\nlimakgchiwinankan xlakata tlan namakgantuxtikan, chu ch'ali t'uxama ni\nnalalakatak'ikan nema ta'akgch'a panankgomona chu talaktayaminamana.\nK'atsikan xlakata ntlan putsakan katalapaxk'ilh pulataman.\nK'atsikan xlakata pulataman nema tapakgtanumana nak Naciones Unidas\ntamast'anit ixtachiwinkan, xlakata tamatl'iwekglha talakask'init nema\nkaminini lakch'ixkuwin xlakata tlan natalatama chu ch'ixku nakatlawakan\nnachunalitum akxtum ixlitl'iwekgekan ch'atum ch'ixku, la ch'atum puskat\nxlakata tlan natalatama, ni natatakglhuwi chu lipaxau nalatawilakan niti\nla'akgch'apawali.\nK'atsikan xlakata pulataman nema natamakgk'atsi, talitayanit xlakata\nnata'amana tamakgtayanan akxni natamakaskuja xamakgapitsi nema\ntatap'akgsi nak Naciones Unidas, xlakata ch'ixku nakatlawakan wakg\ntitalamana nak k'akilhtamaku chu tu kaminini lakch'ixkuwin; chu.\nK'atsikan xlakata pala wakg lakgapaskan tu kaminini lakchixkuwin xlakata\ntlan natalatama nachuna xlakata tlan ka'unin talatapuli, tlan\nnamakgantuxtikan tak'atsin nema lichiwinamaka;\nPUTUM TAMAKXTUMIKAN LITAYAKAN LATA' TU KAMININI LAKCH'IXKUWIN XLITILANKA\nKAKILHTAMAKU\nLipokgtum tapuwan nema takg'alhi lakalhuwa pulataman limatliwekglhat\nxlakata ch'atunu ch'atunu lakch'ixtuwin nachuna pumap'akgsin\nkatamakgp'untumilh nak pukgaltawakga chu nak akgxtakga kakamatlanica ama\ntu kaminini lakch'ixkuwin nachuna kamakatsininanka nak lakatunu\npulataman chu nak k'akilhtamaku ama tlan tapuwan chu kamaklakask'inka",
            "Image": "1d4be2ce26a21aaa8016653d14c0555c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "nak ixlitilanka k'akilhtamaku, xlakata wakg pulataman nema\ntatamakxtuminit nak Naciones Unidas nachuna xamakgapitsin nema na'ana\ntakilhwak'ana natamaklakask'in ama tapuwan nema kaminini lakch'ixkuwin\nxlakata tlan natalatama.\nLimap'akgsit 1\nWakg lakch'ixkuwin talakgawan nak ka'unin niti ka'akgch'apawalinit\nnachuna wakg takg'alhi ixtamaxanatkan chu tu kaminini, je'e wanp'utun\nxlakata wakg talakpuwanan, talalakgk'atsan liwakg, talakask'ini xlakata\nwakg natalamakgtaya.\nLimap'akgsit 2\nWankg lakch'ixkuwin ixkalilakgchat tu kaminini chu ixlatamatk'an xalak\nka'unin nema talhkalh akxni putum tamakxtumika nila lakats'alakan akxtum\nkalakgchan lakch'ixkuwin, nila ta'aninikan la tata'si pala lakgsmumokgo,\nlaksmalala, nachuna pala tsumat chu kg'awasa, ixtalakapastakni, nachuna\npala tlan wi, ni tlan wi, pala kg'alhi tumin, wakg kaminini\nlakch'ixkuwin kakalakgch'alh tu xlakatatkan xlakata tlan natalatama.\nNachunalitum nila ka'akgts'akswakan lakch'ixkuwin nema talamana\nalakatunu pulataman nema ni ixakstu tap'akgsi, chu nikg'alhi\nixlamp'akgsit, wakg lakch'ixkuwin nakalakgchan tu kaminini, nila\nta'aninikan pala ixpulataman tatapawatawalinit alakatunu nachuna pala\ntunu pula taman nema likilhwaka'.\nLimap'akgsit 3\nWakg lakch'ixkuwin minini nalatama, nalatapuli nak ka'unin nachuna\nnamakgtakg'alhkan ixlatamat.\nLimap'akgsit 4\nNila ti akgch'apawalikan ni pala chuta' maskujukan; nak k'akilhtamaku\nlakgkuanit limap'akgsit nema ixli'akgch'apawalinankan nachuna nema\nchuta' ixlimaskujunankan maski xakalalawa.\nLimap'akgsit 5\nNila ti makgxtakgakgnikan, la chi ka'akgkg'aximika chu katamaknuka nak\npulach'in, katlawaka la kitistanka, la ni kakg'alhilh ixlistakni.\nLimap'akgsit 6\nWakg lakch'ixkuwin kaminini kakach'ixkutla waka nak ixlatamat, kani\nkalatamalh.\nLimap'akgsit 7\nWakg lakch'ixkuwin kaminini kakamakgtakgalhka, kakalikuentaja\nlimap'akgsin nema walikanit, nachuna nila maklakask'inkan limap'akgsin\nwata' ti kalaksakkanit. Wakg lakch'ixkuwin kaminini kakakxilhkata\nxlakata ni nakamamaxanikan chu nakalakgmakgankan la wan je'e\ntalakapastani lata' tu kaminini lakch'ixkuwin.",
            "Image": "8c3d724c1752146fdcd01ddcdd42940f"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Limap'akgsin 8\nWakg lakch'ixkuwin kaminini tawali xatachokgot limap'akgsit akxni\nkalaktayaminaka tu xla lakgcha, la wan limap'akgsin lakatunu pulataman.\nLimap'akgsin 9\nNila ti machokgokan nak tijya, tamaknukan nak pulach'in, chu\ntantlakgaxtukan nak ixpulataman.\nLimap'akgsit 10\nAkxni kamalakapukanit lakchi'ixkuwin kaminini kakakgaxmatka\nk'akapulhuwa, nala xamakgapitsi, xlakata tlan natawan tu xlakan kalilh\nkuyuyawamaka pala kana, ni kana, chu ama map'akgsinanin niti ta'amana\ntatataya, xlak'an t'anks ta'amana tamap'akgsinan chu natawan tiku\ntlawanit ixtalakgalhin pala minini kalikgatayaka chu pala minini\nkakaxtlawalh ixtalakgalhin.\nLimap'akgsin 11\nLata' ti liyawakanit talakgalhin tlan wankan xlakata xlaka nitu tlawan,\npala ni makgalulokgkanit tu lilhkuyuyawamaka, la wan limap'akgsin\nnachuna kakapulhuwa nakgaxmatkan xlakala ti malakgsi kanit tlan nawan tu\nxla k'atsi.\nNila litamaknukan nak pulach'in ch'atum ch'ixku ama' talakgalhin nema\nninaj ixtalhkan nak limap'akgsin xalak pulataman chu xtilinka\nk'akilhtamaku, akxni chu lalh. Nachuna litum nila limawakakan\nixlitliwekge limap'akgsin akxni takgalulokga tipatum talakgalhin,\nnawalikan limap'akgsin la minini akxni chu lalh talakgalhin.\nLimap'akgsin 12\nNila ti talakgslakgkan nak ixlatamat, nak ixchik, nak ixpakganat chu nak\nixtamaklakask'init, ni pala tlan mamaxanikan, talaslakgkan. Wakg\nlakch'ixkuwin kaminini kakalikgatayaka xlakata ni nakatalaslakgkan.\nLimap'akgsin 13\nWakg lakch'ixkuwin kaminini katalatapulilh xanita' ta'amp'utun nachuna\nkatalatamalh ni talakgati, katayawalh ixch'ikkan nak ixpulatamankan.\nWakg lakch'ixkuwin kaminini ta'an lata' xlak'an ni talatapulip'utun,\ntlan tataxtu nak ixpulatamankan chu natlan tataxtu nak ixpulatamankan\nchu natlan tatasp'ita xni xlak'an chu talakpuwan.\nLimap'akgsin 14\nPala ti tataxtukan minini an latama alakatunu pulataman, lata'ni\nnamakgamakglh tinankan.\nJe'e tlan talakapastakni nila maklakask'inkan akxni tlawakan talakgalhin\nnema nima tlani lata' tu kaminini lakch'ixkuwin chu ixtapuwan Naciones\nUnidas.\nLimap'akgsin 15",
            "Image": "b059de9193cd24bf03922bf0799021ab"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Wakg lakch'ixkuwin kaminini kakalilakgapaska ixpulatamankan.\nNila ti lakgmakganikan ixtukuwini ixpulataman nema tatap'akgsi nachuna\npala ti lakgxtapalip'utun tlan tlawa nila ti liwani.\nLimap'akgsin 16\nLakch'ixkuwin chu lakchajan akxni talakstakgonit tlan tatamakgaxtokga,\nnila ti kaliwani, chu tlan talatatamakxtumi xala alakatunu pulataman,\nmaski tunu la t'ani ixmaknikan, maski tunu tu lipawan ch'atum ch'atum;\nchu kaminini kakamaxk'ika tu kalakgchan, akni tamakgaxtokga nachuna pala\ntalamakgxtakga.\nTlan tamakgaxtokgkan akxni ixch'atuykan ch'ixku chu puskat tlan\ntawalinit ixtapuwankan.\nTamakgaxtokgat wa ama matliwekglha tach'ix kuwit, wa chi ama\nmap'akgsinan chu xamakgapitsi lakch'ixkuwin natamakgtaya xlakata nitu\nmalini.\nLimap'akgsit 17\nWakg lakch'ixkuwin kaminini takg'alhi ixmaklakask'initkan pala tlan\nli'akstu chu liputum.\nNila ti chuta' makglhtikan ixmaklakask'init.\nLimap'akgsin 18\nKatiwa tlan wan ixtalakapastakni nachuna tlan laksaka tu ama lipawan\nnila ti kaliwani; je'e talakask'in namatlani pala ch'atum\nlakgxtapalip'utun tu lipawan tlan tlawa, nachuna pala mak'atsinan p'utun\nakxni putum walaka, pala ni kakapulhuwa tlawap'utun natlanlitum nachuna\npala kamasini xamakgapatsi nitu wanp'utun.\nLimap'akgsin 19\nKatiwa tlan wan tu lakpuwan chu mak'atsininan ixtalakapastakni, nila ti\nwani xlakata ni katlawalh ni pala nalitalaslakgkan, tlan putsanan\nnachuna tlan katuwa namak'atsinikan chu xla tlan makgp'untumi xanita\nlakpuwan, nachuna tlan laksaka tu limakgp'utumi p'utun.\nLimap'akgsikan 20\nWakg lakch'ixkuwin kaminini tatamakxtumi chu makxtum tala, pala ni ama\nlaslakgkan.\nNila ti maklakatikan xlakata nakatamakxtumilh pala ni lin tapuwan.\nLimap'akgsin 21\nWakg lakch'ixkuwin kaminini tlan pakgtanu xlakata natlan\nnanamap'akgsinan nak ixpulataman, tlan wa tlan litaya xamap'akgsina chu\ntlan talhkayawa ixlakgapuxokgo kan.\nWakg lakch'ixkuwin kaminini kakamakgamakgtayaka xlakata tlan\nnatamap'akgsinan la xamakgapitsin chu tlan natataskuja tach'ixkuwit nak",
            "Image": "e2fbf41e12715e756dd2d2bcb8349cb7"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "ixpulataman.\nIxtalakapastaknikan tach'ixkuwit xalak pulataman, wa amaka tiyakan\ntapuwan nema nalimapakgsinankan nak pulataman; je'e tapuwan amaka\nmat'anksakan akxni nakalakalhkayawakan ti ta'amana tamap'akgsinan; akxni\nnalakalhkayawanankan kak'apulhuwa natlawakan xlakata wakg nak'atsikan,\nnachuna ch'atunu ch'atunu nawan ti lakask'in kamap'akgsinalh chu niti\nixlik'atsit tiku tatayalh, natlanlitum lakputsapalakan nikula tlan\nlakalhkayawanenkan chu ni katawi ixtakglhuwit tach'ixkuwit xlakata tlan\nnawan ti lakask'in kamap'akgsinalh.\nLimap'akgsit 22\nTach'ixkuwit nema tap'akgsi nak ixpulataman minini ch'ixku katlawaka ni\nkamalakgawanika ta'akglhuwat, wa chi ama map'akgsinanin lakatunu\npulataman chu xlitilanka kakilhtamaku nata'akxilha xlakata tlan\nka'aninilh nak ixlitlajakan tumin, tlan ch'ixku katlawaka,\nkatatliwekglhi ixlatamatkan xlakata tlan natalatama ch'atunu\nlakch'ixkuwin.\nLimap'akgsit 23\nWakg lakch'ixkuwin kaminini nataskuja, tlan natalaksaka tu\ntaliskujp'utun nachuna ni kalimawak'akan taskujut, makxtum\nnach'alhkatnankan niti tlakg maskujukan, nachuna na'akxilhkan xlakata\nniti katamakgxtakglhi ni pala taskujut wakg kach'alhkatnanka.\nWakg lakch'ixkuwin kaminini akxtum kakaxokgonika pala piwa taskujut\ntatlawamana.\nWakg lakch'ixkuwin nema taskuja kaminini akxtum kakaxokgonika\nkaka'akchanilh xlakata tlan nat'atalatama ixkaman chu ixpuskan nachuna\ntlan katuwa kalimakgamakgtayakan xlakata nitu nakats'angani.\nWakg lakch'ixkuwin minini tamalakatsuku tamakxtumit xach'alhkatnanin\nnachuna tlan tap'akgtanu ni wija xlakata tlan nalikgatayakan chu\nt'amakglhtinankan tu lakgchan.\nLimap'akgsin 24\nWakg lakch'ixkuwin kaminini katajaxlhi, kakamaxkika kilhtamaku xlakata\nnatajaxa, pulhkakan kilhtamaku la naskujkan, nachuna napalhkawalikan\nakgtum kilhtamaku akxni natamakjaxa chu nakamaskgawikan.\nLimap'akgsin 25\nWakg lakch'ixkuwin kaminini xlakata tlan katat'alatamalh ixkamankan,\nixchatkan, ixkgolokan chu ixtalakgapasnikan nema makxtum tatawilana,\nlaksululu katalatamalh, kat'anilh ixliwaykan, ixtalahkgankan, ixchikan,\nkakak'uch'ika nachuna kakamalakgastanika xlakata lipaxaw natalatama,\nnachunalitum kakamakgamakgtayaka pala ni takgalhi ixpuch'alhkatnikan,\npala tat'atalha, pala puwini tawan, pala tatalakgalhi, pala talakgkgolon\nnachuna pala wi tu ni kamaxki kilhtamaku nataskuja.\nTi makgastaknan chu lakgskgat'an kaminini kakakuentajka chu\nkakamakgamakgtayaka. Wakg laktsu kaman kalikuentajat tlan pala ixtikukan",
            "Image": "3e49b9d4a4d60ee683a28d10daeecac1"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "tatamakgaxtokgnit, pala ni tatamakgxtokgnit, akxtum kalimakgtakg'alhat.\nLimap'akgsit 26\nWakg lakch'ixkuwin kaminini kakamakgalhtawakgeka. Ama takgalhtawakga\nchuta' mast'akan ni amaka xokgokan nema snun tamaklakask'ini, chu wakg\nlakch'ixkuwin kalimakgalh tawakget. Xalaklanka takg'alhtawakga wakg\nnakamaxk'ikan kilhtamatu katamak gamakglhtinalh xlakata tlan\nnataskgalahan xala lita'akgju ixtakg'alhtawakga.\nNama takgalhtawakga nakamakgtaya lakch'ixltuwin xlakata tlan\nnataskgalalan nachuna natamatlawekglha lata tu kaminini lakch'ixkuwin\nxlakata tlan natalatama la ka'unin, niti naka'akgch'apawali, nachuna\nnama takgaltawakga nalakputsa nikula tlan lapatinikan xlakata wakg tlan\nnalatalalin lipulataman chu putunu lakchi'ixkuwin, nachuna ni\nkatalamakg'asitsilh ch'atum ch'atum kalipawa tu xla makanajlhi,\nnachunalitum nalamak'atsinikan ixtapuwan Naciones Unidas xlakata lipaxaw\nnalatamaya.\nXanatikun kaminini natalaksaka tuku talakask'in kakamasinika ixkamankan.\nLimap'akgsin 27\nWakg lakch'ixkuwin kaminini katap'akgtanulh xani talakgati nema\nlimalakgastaninankan, chu tlawakan nema likaxyawanankan, wakg lata' tu\nmatliwekglha tlan latamat, nachuna tlan tapakgtanu akxni matlanikan\nlatamat xalak pulatam chu pala tlan skgalalanp'utukan.\nWakg lakch'ixkuwin kaminini kakuentajnika ixtaskujutkan nema tatlawnit\npala tats'okgni, takaxtlawan lata' tu tamala kgnunit xlakata niti\nnakalakgamakglhti ixtapuwankan lata' xlak'an tu tamalakatsukinit.\nLimap'akgsin 28\nWakg lakch'ixkuwin kaminini xlakata kamakgantaxtika lata' tu kaminini\nlakch'ixkuwin nema tlahkani nak ixtachiwin Naciones Unidas, chu t'anks\nkamaklakask'inka.\nLimap'akgsin 29\nWakg lakch'ixkuwin kaminini nanatap'akgtanu nak taskujut xalak pulataman\nxlakata tlan natatach'ixkuwali.\nAkxni maklakask'inkan lata' tu kaminini lakch'ixkuwin chu nila ti\nla'akgch'apawali, je'e talakask'init ama tokgokge' la wan limap'akgsit\nnema mintilhakanit kilhwantilhamaka, xlakata tlan namakgantaxtikan lata'\ntu kaminini lakch'ixkuwin chu tlan nalatamakan nak k'akilhtamaku niti\nlixkajnit tu nalamasini, nala makgtakgalhkan nak pulataman chu wakg tlan\nnalamakgtayan lata' lakatunu pulataman nema wakg ch'ixku talatlawakgo'.\nLata' tu talhka'nit nema kaminini lakch'ixkuwin nila limakgakgamanankan\npala witekg maklakask'inkan chu nitlan, ni chu lakask'in Naciones\nUnidas.\nLimap'akgsin 30",
            "Image": "c759e0b745d2edce5fdb86bc43f2efcc"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Lata' tu talhkanit nak je'e tapuwan nila lakgmakgankan ni pala\nmap'akgsinanin ixakstu natak'atsi, niwanp'utun xlakata maxk'imama\nlitliwekge lakatum pulatam, putum lakch'ixkuwin xlakata natatlawa lata'\ntu talakaskin nachunalitum nila kgaxmatmakgankan tu kaminini\nlakch'ixkuwin chu nanila ka'akgch'apawalikan, la wan je'e talakapastakni\ntu kaminini lakch'ixkuwin.",
            "Image": "604c9735e4551416b29e80c33a9ea045"
        }
    }
}
