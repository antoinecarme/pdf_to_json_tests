{
    "MetaData": {
        "Author": null,
        "Creation_Date": 1581469511,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "fbc1569ef9c8c04efb7479e79585ba29",
            "Index": 0,
            "Label": "1",
            "Size": [
                595.0,
                842.0
            ],
            "Text": "УНИВЕРЗАЛНА ДЕКЛАРАЦИЈА ЗА ЧОВЕКОВИТЕ ПРАВА\nУсвоена и објавена во Резолуцијата 217 A(III), од 10 декември 1948\nгодина, на Генералното собрание\nПРЕАМБУЛА\nБидејќи признавањето на вроденото достоинство, и на еднаквите и\nнеотуѓиви права на сите членови на човештвото се темелите на\nслободата, правдата и мирот во светот;\nБидејќи непочитувањето и омаловажувањето на човековите права\nрезултираа со варварски постапки што претставуваат навреда\nна човековата совест и бидејќи создавањето на свет во кој луѓето\nќе ја уживаат слободата на говор и убедување и ќе бидат\nослободени од стравот од војна и сиромаштија, се прогласува\nкако најголем идеал на сите луѓе;\nБидејќи е суштествено човековите права да бидат заштитени со\nзакон, а човекот да не биде принуден последен излез да бара во\nпобуната против тиранијата и угнетувањето;\nБидејќи е суштествено да се унапредува развојот на пријателските\nодноси меѓу народите;\nБидејќи народите на Обединетите нации со повелбата ја потврдија\nнивната верба во основните човекови права, во достоинството и\nвредноста на човековата личност и во еднаквите права на\nмажите и жените и се одлучија да го потпомагаат општествениот\nнапредок и подобрите животни стандарди во услови на поголема\nслобода;\nБидејќи земјите – членки се обврзаа да го издигнуваат\nуниверзалното почитување и следење на човековите права и\nслободи, во соработка со Обединетите нации;\nБидејќи општото разбирање на овие права и слободи е од најголемо\nзначење за целосно спроведување на нивната заложба;\nСега, затоа,\nГенералното собрание\nЈа прогласува оваа Универзална декларација на човековите права\nкако општ стандард, што треба да го достигнат сите луѓе и нации,\nи за таа цел секој поединец и секој орган на општеството\nсекогаш, имајќи ја на ум оваа Декларација, ќе се стремат преку\nподучување и образование да го промовираат почитувањето на\nовие права и слободи и преку прогресивни национални и\nмеѓународни мерки ќе обезбедуваат нивно општо и ефикасно\nпризнавање и почитување и меѓу народите на земјите – членки и\nмеѓу народите на териториите под нивна јурисдикција.\nЧлен 1\nСите човечки суштества се раѓаат слободни и еднакви по\nдостоинство и права. Тие се обдарени со разум и совест и треба\nда се однесуваат еден кон друг во духот на општо човечката\nприпадност.\nЧлен 2\nСите права и слободи наведени во оваа Декларација им припаѓаат\nна сите луѓе, без оглед на нивните разлики, како што се: раса,\nбоја, пол, јазик, религија, политичко или друго убедување,\nнационално или општествено потекло, сопственост, раѓање, или\nдруг статус.\nНатаму, нема да се зема предвид политичкиот, правниот или\nмеѓународниот статус на земјата или територијата на која и\nприпаѓа лицето, без разлика дали земјата е независна, под\nстарателство, без самоуправна власт или под каков и да е друг\nоблик на ограничување на нејзиниот суверенитет.\nЧлен 3\nСекој има право на живот, слобода и сигурност.\nЧлен 4"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "5059fb7af31eb32509023074b5e223ba",
            "Index": 1,
            "Label": "2",
            "Size": [
                595.0,
                842.0
            ],
            "Text": "Никој нема да биде роб или потчинет; ропството и трговијата со\nробови ќе бидат забранети во сите нивни форми.\nЧлен 5\nНикој нема да биде подложен на тортура или на суров, нехуман или\nпонижувачки третман или казна.\nЧлен 6\nСекој има право насекаде да биде признаен како личност пред\nзаконот.\nЧлен 7\nСите луѓе се еднакви пред законот и на сите им припаѓа, без\nникаква дискриминација, еднаква заштита со закон. На сите им\nприпаѓа еднаква заштита од каква и да е дискриминација, што е во\nспротивност на оваа Декларација и од какво и да е поттикнување\nна таква дискриманција.\nЧлен 8\nСекој има право на ефикасни правни лекови пред надлежните\nнационални судови за дела што ги кршат основните права што му\nприпаѓаат според уставот или законот.\nЧлен 9\nНикој човек нема да биде подложен на произволно апсење, притвор\nили прогонување.\nЧлен 10\nСекој има потполно еднакво право на праведно и јавно судење пред\nнезависен и непристрасен суд, при одредувањето на неговите\nправа и обврски и во услови на какво и да е кривично обвинение\nпротив него.\nЧлен 11\nСекој обвинет за кривично дело има право да се претпоставува\nдека е невин се додека не се докаже неговата вина во\nсогласнсот со закон и на јавно судење, на кое тој ги има сите\nгаранции неопходни за неговата одбрана.\nНикој нема да се смета за виновен за кое и да е кривично дело\nпоради дејство или пропуст, што не претставувале кривично дело\nспоред националното или меѓународното право во времето кога\nтоа било сторено. Исто така, не смее да се изрече казна\nпоголема од онаа што се применувала во времето кога било\nсторено кривичното дело.\nЧлен 12\nНикој нема да биде изложен на произволно вмешување во неговиот\nприватен и семеен живот, домот или преписката, ниту пак на\nнапади врз неговата чест и углед. Секој има право на правна\nзаштита од таквото вмешување или напади.\nЧлен 13\nСекој има право на слобода на движење и живеалиште во рамките\nна границите на секоја држава.\nСекој има право да ја напушти земјата, вклучувајќи ја и неговата\nсопствена земја, како и да се врати во својата земја.\nЧлен 14\nСекој има право во друга држава да бара и да ужива азил поради\nпрогонување.\nЛуѓето не можат да се повикаат на ова право во случај на\nпрогонување што произлегува од неполитички злосторства или од\nдејствија што се спротивни на целите и начелата на Обединетите\nнации.\nЧлен 15\nСекој има право на државјанство."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "6c100654394d1a412942d02ff4e9f526",
            "Index": 2,
            "Label": "3",
            "Size": [
                595.0,
                842.0
            ],
            "Text": "Никому не смее произволно да му биде одземено неговото\nдржавјанство, ниту пак ќе му се порекне правото да го промени\nдржавјанството.\nЧлен 16\nПолнолетните мажи и жени, без никакви ограничувања врз основа\nна расата, националноста или религијата, имаат право да стапат\nво брак и да основаат семејство. Ним им припаѓаат еднакви права\nпред бракот, за време на бракот и по неговото раскинување.\nБракот ќе се склучи само со слободна и целосна согласност на\nидните брачни другари.\nСемејството е природна и основна ќелија на општеството и има\nправо на заштита од страна на општеството и државата.\nЧлен 17\nСекој човек има право на сопственост, како самостојно, така и\nзаедно со други.\nНикој нема да биде произволно лишен од неговата сопственост.\nЧлен 18\nСекој има право на слобода на мислата, совеста и религија. Ова\nправо ја вклучува и слободата – човекот да ја промени својата\nрелигија или убедување, како и слободата – човекот,\nиндивидуално или во заедница со други луѓе, приватно или јавно,\nда ја манифестира својата религија или убедување преку\nподучување, практикување, одржување служби или обреди.\nЧлен 19\nСекој има право на слобода на мислење и изразување. Ова право ја\nвклучува и слободата да се застапува одредено мислење без\nникакво вмешување и да се бараат, да се примаат и да се даваат\nинформации и идеи преку медиумите и без оглед на границите.\nЧлен 20\nСекој има право на слобода на мирни собири и здружување.\nНикој не може да биде принуден да членува во некое здружение.\nЧлен 21\nСекој има право да учествува во управувањето со неговата земја,\nнепосредно или преку слободно избрани претставници.\nСекој има право на еднаков пристап кон јавните служби во\nнеговата земја.\nВолјата на народот ќе биде основата на власта, волјата на\nнародот ќе се изразува на повремени и автентични избори, што ќе\nсе одржуваат, со универзално и еднакво право на глас и со тајно\nгласање или според соодветните процедури на слободно гласање.\nЧлен 22\nСекој, како член на општеството, има право на социјана сигурност\nи има право да ги остваува своите економски, социјални и\nкултурни права, неделиви од неговото достоинство и слободниот\nразвој на неговата личност, и тоа преку национални напори и\nмеѓународна соработка и во согласност со поредокот и\nпотенцијалите на секоја држава.\nЧлен 23\nСекој има право на работа, слободен избор на работно место,\nправедни и поволни услови за работа и заштита од\nневработеност.\nСекој, без каква и да е дискриминација, има право на еднаква\nплата за иста работа.\nСекој кој работи има право на праведен и соодветен надоместок\nшто нему и на неговото семејство ќе им обезбеди достоинствен\nживот, а кој надоместок ќе биде надополнет, до колку е неопходно,\nсо други средства на социјална заштита."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "b056ccdd1396c4249f301a9d0a4127c5",
            "Index": 3,
            "Label": "4",
            "Size": [
                595.0,
                842.0
            ],
            "Text": "Секој има право да основа и да се зачленува во синдикати заради\nзаштита на неговите интереси.\nЧлен 24\nСекој има право на одмор и слободно време, вклучувајќи ги тука и\nразумното ограничување на работното време и правото на\nповремен платен одмор.\nЧлен 25\nСекој има право на животен стандард што нему и на неговото\nсемејство ќе им обезбеди здравје и добробит, вклучувајќи храна,\nоблека, живеалиште и медицинска грижа и неопходни социјални\nуслуги, и право на осигурување во случај на невработеност,\nболест, инвалидност, вдовство, старост или во друг случај на\nнедостаточни средства за живот поради околности што се надвор\nод неговата контрола.\nНа мајките и на децата им припаѓаат посебна грижа и помош. Сите\nдеца, без оглед на тоа дали се вонбрачни или не, ќе ја уживаат\nистата социјална заштита.\nЧлен 26\nСекој има право на образование. Образованието ќе биде\nбесплатно, барем на ниво на основно образование. Основното\nобразование ќе биде задолжително. Техничкото и стручното\nобразование ќе бидат општо достапни, а пристапот кон високото\nобразование ќе биде достапно за сите врз основа на заслужените\nоценки.\nОбразованието ќе биде насочено кон целосниот развој на\nчовековата личност и кон зајакнување и почитување на\nчовековите права и основни слободи. Со него ќе се унапредува\nразбирањето, толеранцијата и пријателството меѓу сите народи,\nрасни и религиозни групи и ќе се унапредуваат активностите на\nОбединетите нации за одржување на мирот.\nРодителите имаат првенственото право да го изберат видот на\nобразованието што ќе им биде дадено на нивните деца.\nЧлен 27\nСекој има право слободно да учествува во културниот живот на\nзаедницата, да ужива во уметноста и да го споделува научниот\nнапредок и неговите благодети.\nСекој има право на заштита на моралните и материјални интереси\nшто произлегуваат од кое и да е научно, литературно или\nуметничко дело, чиј автор е тој.\nЧлен 28\nСекој има право на општествен и меѓународен поредок, во кои\nправата и слободите наведени во оваа Декларација можат да\nбидат целосно реализирани.\nЧлен 29\nСекој има должности кон заедницата во која единствено е\nвозможен слободниот и целосен развој на неговата личност.\nПри користењето на своите права и слободи, секој човек ќе\nподлежи само на такви ограничувања, какви што се определени со\nзакон, со единствена цел да се осигура должното признавање и\nпочитување на правата и слободите на другите и со цел да се\nзадоволат предметните барања во врска со моралот, јавниот ред и\nопштата благостојба во едно демократско општество.\nОвие права и слободи во ниту еден случај не можат да бидат\nкористени на начин што е спротивен на целите и принципите на\nОбединетите нации.\nЧлен 30\nНиедна одредба од оваа Декларација не може да се толкува, како\nда и дава какво и да е право на некоја држава, групација или\nпоединец да дејствуваат или да сторат некој акт со цел за рушење\nна правата или слободите предвидени со оваа Декларација."
        }
    }
}
