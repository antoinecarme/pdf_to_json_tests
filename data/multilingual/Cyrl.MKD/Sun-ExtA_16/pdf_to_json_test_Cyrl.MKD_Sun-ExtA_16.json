{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469527,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "УНИВЕРЗАЛНА ДЕКЛАРАЦИЈА ЗА ЧОВЕКОВИТЕ ПРАВА\nУсвоена и објавена во Резолуцијата 217 A(III), од 10\nдекември 1948 година, на Генералното собрание\nПРЕАМБУЛА\nБидејќи признавањето на вроденото достоинство, и\nна еднаквите и неотуѓиви права на сите членови\nна човештвото се темелите на слободата,\nправдата и мирот во светот;\nБидејќи непочитувањето и омаловажувањето на\nчовековите права резултираа со варварски\nпостапки што претставуваат навреда на\nчовековата совест и бидејќи создавањето на свет\nво кој луѓето ќе ја уживаат слободата на говор и\nубедување и ќе бидат ослободени од стравот од\nвојна и сиромаштија, се прогласува како најголем\nидеал на сите луѓе;\nБидејќи е суштествено човековите права да бидат\nзаштитени со закон, а човекот да не биде\nпринуден последен излез да бара во побуната\nпротив тиранијата и угнетувањето;\nБидејќи е суштествено да се унапредува развојот\nна пријателските односи меѓу народите;\nБидејќи народите на Обединетите нации со\nповелбата ја потврдија нивната верба во\nосновните човекови права, во достоинството и\nвредноста на човековата личност и во еднаквите\nправа на мажите и жените и се одлучија да го\nпотпомагаат општествениот напредок и\nподобрите животни стандарди во услови на\nпоголема слобода;\nБидејќи земјите – членки се обврзаа да го\nиздигнуваат универзалното почитување и следење\nна човековите права и слободи, во соработка со\nОбединетите нации;\nБидејќи општото разбирање на овие права и\nслободи е од најголемо значење за целосно\nспроведување на нивната заложба;\nСега, затоа,\nГенералното собрание\nЈа прогласува оваа Универзална декларација на\nчовековите права како општ стандард, што треба\nда го достигнат сите луѓе и нации, и за таа цел\nсекој поединец и секој орган на општеството",
            "Image": "4cf728697a8980f83548ecacfca7ec93"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "секогаш, имајќи ја на ум оваа Декларација, ќе се\nстремат преку подучување и образование да го\nпромовираат почитувањето на овие права и\nслободи и преку прогресивни национални и\nмеѓународни мерки ќе обезбедуваат нивно општо и\nефикасно признавање и почитување и меѓу\nнародите на земјите – членки и меѓу народите на\nтериториите под нивна јурисдикција.\nЧлен 1\nСите човечки суштества се раѓаат слободни и\nеднакви по достоинство и права. Тие се обдарени\nсо разум и совест и треба да се однесуваат еден\nкон друг во духот на општо човечката\nприпадност.\nЧлен 2\nСите права и слободи наведени во оваа\nДекларација им припаѓаат на сите луѓе, без оглед\nна нивните разлики, како што се: раса, боја, пол,\nјазик, религија, политичко или друго убедување,\nнационално или општествено потекло,\nсопственост, раѓање, или друг статус.\nНатаму, нема да се зема предвид политичкиот,\nправниот или меѓународниот статус на земјата или\nтериторијата на која и припаѓа лицето, без\nразлика дали земјата е независна, под\nстарателство, без самоуправна власт или под\nкаков и да е друг облик на ограничување на\nнејзиниот суверенитет.\nЧлен 3\nСекој има право на живот, слобода и сигурност.\nЧлен 4\nНикој нема да биде роб или потчинет; ропството и\nтрговијата со робови ќе бидат забранети во сите\nнивни форми.\nЧлен 5\nНикој нема да биде подложен на тортура или на\nсуров, нехуман или понижувачки третман или\nказна.\nЧлен 6\nСекој има право насекаде да биде признаен како\nличност пред законот.\nЧлен 7",
            "Image": "08893cb2b203283b8af59ab14a644ebb"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Сите луѓе се еднакви пред законот и на сите им\nприпаѓа, без никаква дискриминација, еднаква\nзаштита со закон. На сите им припаѓа еднаква\nзаштита од каква и да е дискриминација, што е во\nспротивност на оваа Декларација и од какво и да\nе поттикнување на таква дискриманција.\nЧлен 8\nСекој има право на ефикасни правни лекови пред\nнадлежните национални судови за дела што ги\nкршат основните права што му припаѓаат според\nуставот или законот.\nЧлен 9\nНикој човек нема да биде подложен на произволно\nапсење, притвор или прогонување.\nЧлен 10\nСекој има потполно еднакво право на праведно и\nјавно судење пред независен и непристрасен суд,\nпри одредувањето на неговите права и обврски и\nво услови на какво и да е кривично обвинение\nпротив него.\nЧлен 11\nСекој обвинет за кривично дело има право да се\nпретпоставува дека е невин се додека не се\nдокаже неговата вина во согласнсот со закон и\nна јавно судење, на кое тој ги има сите гаранции\nнеопходни за неговата одбрана.\nНикој нема да се смета за виновен за кое и да е\nкривично дело поради дејство или пропуст, што не\nпретставувале кривично дело според\nнационалното или меѓународното право во\nвремето кога тоа било сторено. Исто така, не\nсмее да се изрече казна поголема од онаа што се\nприменувала во времето кога било сторено\nкривичното дело.\nЧлен 12\nНикој нема да биде изложен на произволно\nвмешување во неговиот приватен и семеен живот,\nдомот или преписката, ниту пак на напади врз\nнеговата чест и углед. Секој има право на правна\nзаштита од таквото вмешување или напади.\nЧлен 13\nСекој има право на слобода на движење и\nживеалиште во рамките на границите на секоја",
            "Image": "27fbf6d9259fd3722694eab34ad9a3b7"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "држава.\nСекој има право да ја напушти земјата, вклучувајќи\nја и неговата сопствена земја, како и да се врати\nво својата земја.\nЧлен 14\nСекој има право во друга држава да бара и да\nужива азил поради прогонување.\nЛуѓето не можат да се повикаат на ова право во\nслучај на прогонување што произлегува од\nнеполитички злосторства или од дејствија што се\nспротивни на целите и начелата на Обединетите\nнации.\nЧлен 15\nСекој има право на државјанство.\nНикому не смее произволно да му биде одземено\nнеговото државјанство, ниту пак ќе му се порекне\nправото да го промени државјанството.\nЧлен 16\nПолнолетните мажи и жени, без никакви\nограничувања врз основа на расата,\nнационалноста или религијата, имаат право да\nстапат во брак и да основаат семејство. Ним им\nприпаѓаат еднакви права пред бракот, за време на\nбракот и по неговото раскинување.\nБракот ќе се склучи само со слободна и целосна\nсогласност на идните брачни другари.\nСемејството е природна и основна ќелија на\nопштеството и има право на заштита од страна на\nопштеството и државата.\nЧлен 17\nСекој човек има право на сопственост, како\nсамостојно, така и заедно со други.\nНикој нема да биде произволно лишен од неговата\nсопственост.\nЧлен 18\nСекој има право на слобода на мислата, совеста и\nрелигија. Ова право ја вклучува и слободата –\nчовекот да ја промени својата религија или\nубедување, како и слободата – човекот,\nиндивидуално или во заедница со други луѓе,",
            "Image": "68e785867f251033a7beea005c8ec4a2"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "приватно или јавно, да ја манифестира својата\nрелигија или убедување преку подучување,\nпрактикување, одржување служби или обреди.\nЧлен 19\nСекој има право на слобода на мислење и\nизразување. Ова право ја вклучува и слободата да\nсе застапува одредено мислење без никакво\nвмешување и да се бараат, да се примаат и да се\nдаваат информации и идеи преку медиумите и без\nоглед на границите.\nЧлен 20\nСекој има право на слобода на мирни собири и\nздружување.\nНикој не може да биде принуден да членува во\nнекое здружение.\nЧлен 21\nСекој има право да учествува во управувањето со\nнеговата земја, непосредно или преку слободно\nизбрани претставници.\nСекој има право на еднаков пристап кон јавните\nслужби во неговата земја.\nВолјата на народот ќе биде основата на власта,\nволјата на народот ќе се изразува на повремени и\nавтентични избори, што ќе се одржуваат, со\nуниверзално и еднакво право на глас и со тајно\nгласање или според соодветните процедури на\nслободно гласање.\nЧлен 22\nСекој, како член на општеството, има право на\nсоцијана сигурност и има право да ги остваува\nсвоите економски, социјални и културни права,\nнеделиви од неговото достоинство и слободниот\nразвој на неговата личност, и тоа преку\nнационални напори и меѓународна соработка и во\nсогласност со поредокот и потенцијалите на\nсекоја држава.\nЧлен 23\nСекој има право на работа, слободен избор на\nработно место, праведни и поволни услови за\nработа и заштита од невработеност.\nСекој, без каква и да е дискриминација, има право\nна еднаква плата за иста работа.",
            "Image": "efcb9ae22a7dae1a3959ca80c6873860"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Секој кој работи има право на праведен и\nсоодветен надоместок што нему и на неговото\nсемејство ќе им обезбеди достоинствен живот, а\nкој надоместок ќе биде надополнет, до колку е\nнеопходно, со други средства на социјална\nзаштита.\nСекој има право да основа и да се зачленува во\nсиндикати заради заштита на неговите интереси.\nЧлен 24\nСекој има право на одмор и слободно време,\nвклучувајќи ги тука и разумното ограничување на\nработното време и правото на повремен платен\nодмор.\nЧлен 25\nСекој има право на животен стандард што нему и\nна неговото семејство ќе им обезбеди здравје и\nдобробит, вклучувајќи храна, облека, живеалиште и\nмедицинска грижа и неопходни социјални услуги,\nи право на осигурување во случај на\nневработеност, болест, инвалидност, вдовство,\nстарост или во друг случај на недостаточни\nсредства за живот поради околности што се\nнадвор од неговата контрола.\nНа мајките и на децата им припаѓаат посебна грижа\nи помош. Сите деца, без оглед на тоа дали се\nвонбрачни или не, ќе ја уживаат истата социјална\nзаштита.\nЧлен 26\nСекој има право на образование. Образованието ќе\nбиде бесплатно, барем на ниво на основно\nобразование. Основното образование ќе биде\nзадолжително. Техничкото и стручното\nобразование ќе бидат општо достапни, а\nпристапот кон високото образование ќе биде\nдостапно за сите врз основа на заслужените\nоценки.\nОбразованието ќе биде насочено кон целосниот\nразвој на човековата личност и кон зајакнување и\nпочитување на човековите права и основни\nслободи. Со него ќе се унапредува разбирањето,\nтолеранцијата и пријателството меѓу сите народи,\nрасни и религиозни групи и ќе се унапредуваат\nактивностите на Обединетите нации за одржување\nна мирот.\nРодителите имаат првенственото право да го",
            "Image": "458a5f84e336b1106f3323ca4abf9a91"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "изберат видот на образованието што ќе им биде\nдадено на нивните деца.\nЧлен 27\nСекој има право слободно да учествува во\nкултурниот живот на заедницата, да ужива во\nуметноста и да го споделува научниот напредок и\nнеговите благодети.\nСекој има право на заштита на моралните и\nматеријални интереси што произлегуваат од кое и\nда е научно, литературно или уметничко дело, чиј\nавтор е тој.\nЧлен 28\nСекој има право на општествен и меѓународен\nпоредок, во кои правата и слободите наведени во\nоваа Декларација можат да бидат целосно\nреализирани.\nЧлен 29\nСекој има должности кон заедницата во која\nединствено е возможен слободниот и целосен\nразвој на неговата личност.\nПри користењето на своите права и слободи, секој\nчовек ќе подлежи само на такви ограничувања,\nкакви што се определени со закон, со единствена\nцел да се осигура должното признавање и\nпочитување на правата и слободите на другите и\nсо цел да се задоволат предметните барања во\nврска со моралот, јавниот ред и општата\nблагостојба во едно демократско општество.\nОвие права и слободи во ниту еден случај не\nможат да бидат користени на начин што е\nспротивен на целите и принципите на\nОбединетите нации.\nЧлен 30\nНиедна одредба од оваа Декларација не може да се\nтолкува, како да и дава какво и да е право на\nнекоја држава, групација или поединец да\nдејствуваат или да сторат некој акт со цел за\nрушење на правата или слободите предвидени со\nоваа Декларација.",
            "Image": "6b16b981e08f4f2ca6d276babb526507"
        }
    }
}
