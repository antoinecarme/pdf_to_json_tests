{
    "MetaData": {
        "Author": null,
        "Creation_Date": 1581469498,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "0784c63558b8f72ce5b2174cd40179e6",
            "Index": 0,
            "Label": "1",
            "Size": [
                595.0,
                842.0
            ],
            "Text": "УНИВЕРЗАЛНА ДЕКЛАРАЦИЈА ЗА ЧОВЕКОВИТЕ ПРАВА\nУсвоена и објавена во Резолуцијата 217 A(III), од 10 декември 1948 година, на Генералното собрание\nПРЕАМБУЛА\nБидејќи признавањето на вроденото достоинство, и на еднаквите и неотуѓиви права на сите\nчленови на човештвото се темелите на слободата, правдата и мирот во светот;\nБидејќи непочитувањето и омаловажувањето на човековите права резултираа со варварски\nпостапки што претставуваат навреда на човековата совест и бидејќи создавањето на свет во кој\nлуѓето ќе ја уживаат слободата на говор и убедување и ќе бидат ослободени од стравот од војна и\nсиромаштија, се прогласува како најголем идеал на сите луѓе;\nБидејќи е суштествено човековите права да бидат заштитени со закон, а човекот да не биде\nпринуден последен излез да бара во побуната против тиранијата и угнетувањето;\nБидејќи е суштествено да се унапредува развојот на пријателските односи меѓу народите;\nБидејќи народите на Обединетите нации со повелбата ја потврдија нивната верба во основните\nчовекови права, во достоинството и вредноста на човековата личност и во еднаквите права на\nмажите и жените и се одлучија да го потпомагаат општествениот напредок и подобрите животни\nстандарди во услови на поголема слобода;\nБидејќи земјите – членки се обврзаа да го издигнуваат универзалното почитување и следење на\nчовековите права и слободи, во соработка со Обединетите нации;\nБидејќи општото разбирање на овие права и слободи е од најголемо значење за целосно\nспроведување на нивната заложба;\nСега, затоа,\nГенералното собрание\nЈа прогласува оваа Универзална декларација на човековите права како општ стандард, што\nтреба да го достигнат сите луѓе и нации, и за таа цел секој поединец и секој орган на\nопштеството секогаш, имајќи ја на ум оваа Декларација, ќе се стремат преку подучување и\nобразование да го промовираат почитувањето на овие права и слободи и преку прогресивни\nнационални и меѓународни мерки ќе обезбедуваат нивно општо и ефикасно признавање и\nпочитување и меѓу народите на земјите – членки и меѓу народите на териториите под нивна\nјурисдикција.\nЧлен 1\nСите човечки суштества се раѓаат слободни и еднакви по достоинство и права. Тие се обдарени\nсо разум и совест и треба да се однесуваат еден кон друг во духот на општо човечката\nприпадност.\nЧлен 2\nСите права и слободи наведени во оваа Декларација им припаѓаат на сите луѓе, без оглед на\nнивните разлики, како што се: раса, боја, пол, јазик, религија, политичко или друго убедување,\nнационално или општествено потекло, сопственост, раѓање, или друг статус.\nНатаму, нема да се зема предвид политичкиот, правниот или меѓународниот статус на земјата\nили територијата на која и припаѓа лицето, без разлика дали земјата е независна, под\nстарателство, без самоуправна власт или под каков и да е друг облик на ограничување на\nнејзиниот суверенитет.\nЧлен 3\nСекој има право на живот, слобода и сигурност.\nЧлен 4\nНикој нема да биде роб или потчинет; ропството и трговијата со робови ќе бидат забранети во\nсите нивни форми.\nЧлен 5\nНикој нема да биде подложен на тортура или на суров, нехуман или понижувачки третман или\nказна.\nЧлен 6\nСекој има право насекаде да биде признаен како личност пред законот.\nЧлен 7\nСите луѓе се еднакви пред законот и на сите им припаѓа, без никаква дискриминација, еднаква\nзаштита со закон. На сите им припаѓа еднаква заштита од каква и да е дискриминација, што е во\nспротивност на оваа Декларација и од какво и да е поттикнување на таква дискриманција.\nЧлен 8\nСекој има право на ефикасни правни лекови пред надлежните национални судови за дела што ги\nкршат основните права што му припаѓаат според уставот или законот.\nЧлен 9\nНикој човек нема да биде подложен на произволно апсење, притвор или прогонување.\nЧлен 10\nСекој има потполно еднакво право на праведно и јавно судење пред независен и непристрасен\nсуд, при одредувањето на неговите права и обврски и во услови на какво и да е кривично\nобвинение против него.\nЧлен 11\nСекој обвинет за кривично дело има право да се претпоставува дека е невин се додека не се\nдокаже неговата вина во согласнсот со закон и на јавно судење, на кое тој ги има сите гаранции\nнеопходни за неговата одбрана.\nНикој нема да се смета за виновен за кое и да е кривично дело поради дејство или пропуст, што\nне претставувале кривично дело според националното или меѓународното право во времето\nкога тоа било сторено. Исто така, не смее да се изрече казна поголема од онаа што се\nприменувала во времето кога било сторено кривичното дело.\nЧлен 12"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "ccb4be23b31c75f0a7ff3c52f086008e",
            "Index": 1,
            "Label": "2",
            "Size": [
                595.0,
                842.0
            ],
            "Text": "Никој нема да биде изложен на произволно вмешување во неговиот приватен и семеен живот,\nдомот или преписката, ниту пак на напади врз неговата чест и углед. Секој има право на правна\nзаштита од таквото вмешување или напади.\nЧлен 13\nСекој има право на слобода на движење и живеалиште во рамките на границите на секоја држава.\nСекој има право да ја напушти земјата, вклучувајќи ја и неговата сопствена земја, како и да се\nврати во својата земја.\nЧлен 14\nСекој има право во друга држава да бара и да ужива азил поради прогонување.\nЛуѓето не можат да се повикаат на ова право во случај на прогонување што произлегува од\nнеполитички злосторства или од дејствија што се спротивни на целите и начелата на\nОбединетите нации.\nЧлен 15\nСекој има право на државјанство.\nНикому не смее произволно да му биде одземено неговото државјанство, ниту пак ќе му се\nпорекне правото да го промени државјанството.\nЧлен 16\nПолнолетните мажи и жени, без никакви ограничувања врз основа на расата, националноста или\nрелигијата, имаат право да стапат во брак и да основаат семејство. Ним им припаѓаат еднакви\nправа пред бракот, за време на бракот и по неговото раскинување.\nБракот ќе се склучи само со слободна и целосна согласност на идните брачни другари.\nСемејството е природна и основна ќелија на општеството и има право на заштита од страна на\nопштеството и државата.\nЧлен 17\nСекој човек има право на сопственост, како самостојно, така и заедно со други.\nНикој нема да биде произволно лишен од неговата сопственост.\nЧлен 18\nСекој има право на слобода на мислата, совеста и религија. Ова право ја вклучува и слободата –\nчовекот да ја промени својата религија или убедување, како и слободата – човекот,\nиндивидуално или во заедница со други луѓе, приватно или јавно, да ја манифестира својата\nрелигија или убедување преку подучување, практикување, одржување служби или обреди.\nЧлен 19\nСекој има право на слобода на мислење и изразување. Ова право ја вклучува и слободата да се\nзастапува одредено мислење без никакво вмешување и да се бараат, да се примаат и да се\nдаваат информации и идеи преку медиумите и без оглед на границите.\nЧлен 20\nСекој има право на слобода на мирни собири и здружување.\nНикој не може да биде принуден да членува во некое здружение.\nЧлен 21\nСекој има право да учествува во управувањето со неговата земја, непосредно или преку\nслободно избрани претставници.\nСекој има право на еднаков пристап кон јавните служби во неговата земја.\nВолјата на народот ќе биде основата на власта, волјата на народот ќе се изразува на повремени\nи автентични избори, што ќе се одржуваат, со универзално и еднакво право на глас и со тајно\nгласање или според соодветните процедури на слободно гласање.\nЧлен 22\nСекој, како член на општеството, има право на социјана сигурност и има право да ги остваува\nсвоите економски, социјални и културни права, неделиви од неговото достоинство и\nслободниот развој на неговата личност, и тоа преку национални напори и меѓународна\nсоработка и во согласност со поредокот и потенцијалите на секоја држава.\nЧлен 23\nСекој има право на работа, слободен избор на работно место, праведни и поволни услови за\nработа и заштита од невработеност.\nСекој, без каква и да е дискриминација, има право на еднаква плата за иста работа.\nСекој кој работи има право на праведен и соодветен надоместок што нему и на неговото\nсемејство ќе им обезбеди достоинствен живот, а кој надоместок ќе биде надополнет, до колку е\nнеопходно, со други средства на социјална заштита.\nСекој има право да основа и да се зачленува во синдикати заради заштита на неговите\nинтереси.\nЧлен 24\nСекој има право на одмор и слободно време, вклучувајќи ги тука и разумното ограничување на\nработното време и правото на повремен платен одмор.\nЧлен 25\nСекој има право на животен стандард што нему и на неговото семејство ќе им обезбеди здравје и\nдобробит, вклучувајќи храна, облека, живеалиште и медицинска грижа и неопходни социјални\nуслуги, и право на осигурување во случај на невработеност, болест, инвалидност, вдовство,\nстарост или во друг случај на недостаточни средства за живот поради околности што се надвор\nод неговата контрола.\nНа мајките и на децата им припаѓаат посебна грижа и помош. Сите деца, без оглед на тоа дали се\nвонбрачни или не, ќе ја уживаат истата социјална заштита.\nЧлен 26"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "83dc9acf2b74a24dfe4d3d690fd7d53e",
            "Index": 2,
            "Label": "3",
            "Size": [
                595.0,
                842.0
            ],
            "Text": "Секој има право на образование. Образованието ќе биде бесплатно, барем на ниво на основно\nобразование. Основното образование ќе биде задолжително. Техничкото и стручното\nобразование ќе бидат општо достапни, а пристапот кон високото образование ќе биде достапно\nза сите врз основа на заслужените оценки.\nОбразованието ќе биде насочено кон целосниот развој на човековата личност и кон зајакнување\nи почитување на човековите права и основни слободи. Со него ќе се унапредува разбирањето,\nтолеранцијата и пријателството меѓу сите народи, расни и религиозни групи и ќе се\nунапредуваат активностите на Обединетите нации за одржување на мирот.\nРодителите имаат првенственото право да го изберат видот на образованието што ќе им биде\nдадено на нивните деца.\nЧлен 27\nСекој има право слободно да учествува во културниот живот на заедницата, да ужива во\nуметноста и да го споделува научниот напредок и неговите благодети.\nСекој има право на заштита на моралните и материјални интереси што произлегуваат од кое и да\nе научно, литературно или уметничко дело, чиј автор е тој.\nЧлен 28\nСекој има право на општествен и меѓународен поредок, во кои правата и слободите наведени во\nоваа Декларација можат да бидат целосно реализирани.\nЧлен 29\nСекој има должности кон заедницата во која единствено е возможен слободниот и целосен развој\nна неговата личност.\nПри користењето на своите права и слободи, секој човек ќе подлежи само на такви ограничувања,\nкакви што се определени со закон, со единствена цел да се осигура должното признавање и\nпочитување на правата и слободите на другите и со цел да се задоволат предметните барања во\nврска со моралот, јавниот ред и општата благостојба во едно демократско општество.\nОвие права и слободи во ниту еден случај не можат да бидат користени на начин што е\nспротивен на целите и принципите на Обединетите нации.\nЧлен 30\nНиедна одредба од оваа Декларација не може да се толкува, како да и дава какво и да е право на\nнекоја држава, групација или поединец да дејствуваат или да сторат некој акт со цел за рушење\nна правата или слободите предвидени со оваа Декларација."
        }
    }
}
