{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469428,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "УНИВЕРЗАЛНА ДЕКЛАРАЦИЈА ЗА ЧОВЕКОВИТЕ ПРАВА\nУсвоена и објавена во Резолуцијата 217 A(III), од 10 декември 1948\nгодина, на Генералното собрание\nПРЕАМБУЛА\nБидејќи признавањето на вроденото достоинство, и на еднаквите и\nнеотуѓиви права на сите членови на човештвото се темелите на слободата,\nправдата и мирот во светот;\nБидејќи непочитувањето и омаловажувањето на човековите права резултираа\nсо варварски постапки што претставуваат навреда на човековата совест и\nбидејќи создавањето на свет во кој луѓето ќе ја уживаат слободата на\nговор и убедување и ќе бидат ослободени од стравот од војна и\nсиромаштија, се прогласува како најголем идеал на сите луѓе;\nБидејќи е суштествено човековите права да бидат заштитени со закон, а\nчовекот да не биде принуден последен излез да бара во побуната против\nтиранијата и угнетувањето;\nБидејќи е суштествено да се унапредува развојот на пријателските односи\nмеѓу народите;\nБидејќи народите на Обединетите нации со повелбата ја потврдија нивната\nверба во основните човекови права, во достоинството и вредноста на\nчовековата личност и во еднаквите права на мажите и жените и се одлучија\nда го потпомагаат општествениот напредок и подобрите животни стандарди\nво услови на поголема слобода;\nБидејќи земјите – членки се обврзаа да го издигнуваат универзалното\nпочитување и следење на човековите права и слободи, во соработка со\nОбединетите нации;\nБидејќи општото разбирање на овие права и слободи е од најголемо значење\nза целосно спроведување на нивната заложба;\nСега, затоа,\nГенералното собрание\nЈа прогласува оваа Универзална декларација на човековите права како општ\nстандард, што треба да го достигнат сите луѓе и нации, и за таа цел\nсекој поединец и секој орган на општеството секогаш, имајќи ја на ум\nоваа Декларација, ќе се стремат преку подучување и образование да го\nпромовираат почитувањето на овие права и слободи и преку прогресивни\nнационални и меѓународни мерки ќе обезбедуваат нивно општо и ефикасно\nпризнавање и почитување и меѓу народите на земјите – членки и меѓу\nнародите на териториите под нивна јурисдикција.\nЧлен 1\nСите човечки суштества се раѓаат слободни и еднакви по достоинство и\nправа. Тие се обдарени со разум и совест и треба да се однесуваат еден\nкон друг во духот на општо човечката припадност.",
            "Image": "be6f75f21405e71ee5895d67604de777"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Член 2\nСите права и слободи наведени во оваа Декларација им припаѓаат на сите\nлуѓе, без оглед на нивните разлики, како што се: раса, боја, пол, јазик,\nрелигија, политичко или друго убедување, национално или општествено\nпотекло, сопственост, раѓање, или друг статус.\nНатаму, нема да се зема предвид политичкиот, правниот или меѓународниот\nстатус на земјата или територијата на која и припаѓа лицето, без разлика\nдали земјата е независна, под старателство, без самоуправна власт или\nпод каков и да е друг облик на ограничување на нејзиниот суверенитет.\nЧлен 3\nСекој има право на живот, слобода и сигурност.\nЧлен 4\nНикој нема да биде роб или потчинет; ропството и трговијата со робови ќе\nбидат забранети во сите нивни форми.\nЧлен 5\nНикој нема да биде подложен на тортура или на суров, нехуман или\nпонижувачки третман или казна.\nЧлен 6\nСекој има право насекаде да биде признаен како личност пред законот.\nЧлен 7\nСите луѓе се еднакви пред законот и на сите им припаѓа, без никаква\nдискриминација, еднаква заштита со закон. На сите им припаѓа еднаква\nзаштита од каква и да е дискриминација, што е во спротивност на оваа\nДекларација и од какво и да е поттикнување на таква дискриманција.\nЧлен 8\nСекој има право на ефикасни правни лекови пред надлежните национални\nсудови за дела што ги кршат основните права што му припаѓаат според\nуставот или законот.\nЧлен 9\nНикој човек нема да биде подложен на произволно апсење, притвор или\nпрогонување.\nЧлен 10\nСекој има потполно еднакво право на праведно и јавно судење пред\nнезависен и непристрасен суд, при одредувањето на неговите права и\nобврски и во услови на какво и да е кривично обвинение против него.\nЧлен 11\nСекој обвинет за кривично дело има право да се претпоставува дека е",
            "Image": "833cb786fa450b5bc78fa4e5d97536b4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "невин се додека не се докаже неговата вина во согласнсот со закон и на\nјавно судење, на кое тој ги има сите гаранции неопходни за неговата\nодбрана.\nНикој нема да се смета за виновен за кое и да е кривично дело поради\nдејство или пропуст, што не претставувале кривично дело според\nнационалното или меѓународното право во времето кога тоа било сторено.\nИсто така, не смее да се изрече казна поголема од онаа што се\nприменувала во времето кога било сторено кривичното дело.\nЧлен 12\nНикој нема да биде изложен на произволно вмешување во неговиот приватен\nи семеен живот, домот или преписката, ниту пак на напади врз неговата\nчест и углед. Секој има право на правна заштита од таквото вмешување или\nнапади.\nЧлен 13\nСекој има право на слобода на движење и живеалиште во рамките на\nграниците на секоја држава.\nСекој има право да ја напушти земјата, вклучувајќи ја и неговата\nсопствена земја, како и да се врати во својата земја.\nЧлен 14\nСекој има право во друга држава да бара и да ужива азил поради\nпрогонување.\nЛуѓето не можат да се повикаат на ова право во случај на прогонување што\nпроизлегува од неполитички злосторства или од дејствија што се спротивни\nна целите и начелата на Обединетите нации.\nЧлен 15\nСекој има право на државјанство.\nНикому не смее произволно да му биде одземено неговото државјанство,\nниту пак ќе му се порекне правото да го промени државјанството.\nЧлен 16\nПолнолетните мажи и жени, без никакви ограничувања врз основа на расата,\nнационалноста или религијата, имаат право да стапат во брак и да\nосноваат семејство. Ним им припаѓаат еднакви права пред бракот, за време\nна бракот и по неговото раскинување.\nБракот ќе се склучи само со слободна и целосна согласност на идните\nбрачни другари.\nСемејството е природна и основна ќелија на општеството и има право на\nзаштита од страна на општеството и државата.\nЧлен 17\nСекој човек има право на сопственост, како самостојно, така и заедно со",
            "Image": "29461db2c14c08797ec300d158a4d3e4"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "други.\nНикој нема да биде произволно лишен од неговата сопственост.\nЧлен 18\nСекој има право на слобода на мислата, совеста и религија. Ова право ја\nвклучува и слободата – човекот да ја промени својата религија или\nубедување, како и слободата – човекот, индивидуално или во заедница со\nдруги луѓе, приватно или јавно, да ја манифестира својата религија или\nубедување преку подучување, практикување, одржување служби или обреди.\nЧлен 19\nСекој има право на слобода на мислење и изразување. Ова право ја\nвклучува и слободата да се застапува одредено мислење без никакво\nвмешување и да се бараат, да се примаат и да се даваат информации и идеи\nпреку медиумите и без оглед на границите.\nЧлен 20\nСекој има право на слобода на мирни собири и здружување.\nНикој не може да биде принуден да членува во некое здружение.\nЧлен 21\nСекој има право да учествува во управувањето со неговата земја,\nнепосредно или преку слободно избрани претставници.\nСекој има право на еднаков пристап кон јавните служби во неговата земја.\nВолјата на народот ќе\nизразува на повремени\nуниверзално и еднакво\nсоодветните процедури\nбиде основата на власта, волјата на народот ќе се\nи автентични избори, што ќе се одржуваат, со\nправо на глас и со тајно гласање или според\nна слободно гласање.\nЧлен 22\nСекој, како член на општеството, има право на социјана сигурност и има\nправо да ги остваува своите економски, социјални и културни права,\nнеделиви од неговото достоинство и слободниот развој на неговата\nличност, и тоа преку национални напори и меѓународна соработка и во\nсогласност со поредокот и потенцијалите на секоја држава.\nЧлен 23\nСекој има право на работа, слободен избор на работно место, праведни и\nповолни услови за работа и заштита од невработеност.\nСекој, без каква и да е дискриминација, има право на еднаква плата за\nиста работа.\nСекој кој работи има право на праведен и соодветен надоместок што нему и\nна неговото семејство ќе им обезбеди достоинствен живот, а кој\nнадоместок ќе биде надополнет, до колку е неопходно, со други средства\nна социјална заштита.",
            "Image": "6ffd157dd71cf03b8018191e65a56068"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Секој има право да основа и да се зачленува во синдикати заради заштита\nна неговите интереси.\nЧлен 24\nСекој има право на одмор и слободно време, вклучувајќи ги тука и\nразумното ограничување на работното време и правото на повремен платен\nодмор.\nЧлен 25\nСекој има право на животен стандард што нему и на неговото семејство ќе\nим обезбеди здравје и добробит, вклучувајќи храна, облека, живеалиште и\nмедицинска грижа и неопходни социјални услуги, и право на осигурување во\nслучај на невработеност, болест, инвалидност, вдовство, старост или во\nдруг случај на недостаточни средства за живот поради околности што се\nнадвор од неговата контрола.\nНа мајките и на децата им припаѓаат посебна грижа и помош. Сите деца,\nбез оглед на тоа дали се вонбрачни или не, ќе ја уживаат истата\nсоцијална заштита.\nЧлен 26\nСекој има право на образование. Образованието ќе биде бесплатно, барем\nна ниво на основно образование. Основното образование ќе биде\nзадолжително. Техничкото и стручното образование ќе бидат општо\nдостапни, а пристапот кон високото образование ќе биде достапно за сите\nврз основа на заслужените оценки.\nОбразованието ќе биде насочено кон целосниот развој на човековата\nличност и кон зајакнување и почитување на човековите права и основни\nслободи. Со него ќе се унапредува разбирањето, толеранцијата и\nпријателството меѓу сите народи, расни и религиозни групи и ќе се\nунапредуваат активностите на Обединетите нации за одржување на мирот.\nРодителите имаат првенственото право да го изберат видот на\nобразованието што ќе им биде дадено на нивните деца.\nЧлен 27\nСекој има право слободно да учествува во културниот живот на заедницата,\nда ужива во уметноста и да го споделува научниот напредок и неговите\nблагодети.\nСекој има право на заштита на моралните и материјални интереси што\nпроизлегуваат од кое и да е научно, литературно или уметничко дело, чиј\nавтор е тој.\nЧлен 28\nСекој има право на општествен и меѓународен поредок, во кои правата и\nслободите наведени во оваа Декларација можат да бидат целосно\nреализирани.\nЧлен 29",
            "Image": "ee693ab7c8a7a0c372516609a691785a"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Секој има должности кон заедницата во која единствено е возможен\nслободниот и целосен развој на неговата личност.\nПри користењето на своите права и слободи, секој човек ќе подлежи само\nна такви ограничувања, какви што се определени со закон, со единствена\nцел да се осигура должното признавање и почитување на правата и\nслободите на другите и со цел да се задоволат предметните барања во\nврска со моралот, јавниот ред и општата благостојба во едно демократско\nопштество.\nОвие права и слободи во ниту еден случај не можат да бидат користени на\nначин што е спротивен на целите и принципите на Обединетите нации.\nЧлен 30\nНиедна одредба од оваа Декларација не може да се толкува, како да и дава\nкакво и да е право на некоја држава, групација или поединец да\nдејствуваат или да сторат некој акт со цел за рушење на правата или\nслободите предвидени со оваа Декларација.",
            "Image": "afb5cf367aee3cbee1efaf9237da5c66"
        }
    }
}
