{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469463,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "УНИВЕРЗАЛНА ДЕКЛАРАЦИЈА ЗА ЧОВЕКОВИТЕ ПРАВА\nУсвоена и објавена во Резолуцијата 217 A(III), од 10 декември 1948 година, на Генералното собрание\nПРЕАМБУЛА\nБидејќи признавањето на вроденото достоинство, и на еднаквите и неотуѓиви права на сите членови на\nчовештвото се темелите на слободата, правдата и мирот во светот;\nБидејќи непочитувањето и омаловажувањето на човековите права резултираа со варварски постапки што\nпретставуваат навреда на човековата совест и бидејќи создавањето на свет во кој луѓето ќе ја уживаат\nслободата на говор и убедување и ќе бидат ослободени од стравот од војна и сиромаштија, се прогласува\nкако најголем идеал на сите луѓе;\nБидејќи е суштествено човековите права да бидат заштитени со закон, а човекот да не биде принуден\nпоследен излез да бара во побуната против тиранијата и угнетувањето;\nБидејќи е суштествено да се унапредува развојот на пријателските односи меѓу народите;\nБидејќи народите на Обединетите нации со повелбата ја потврдија нивната верба во основните човекови\nправа, во достоинството и вредноста на човековата личност и во еднаквите права на мажите и жените и се\nодлучија да го потпомагаат општествениот напредок и подобрите животни стандарди во услови на\nпоголема слобода;\nБидејќи земјите – членки се обврзаа да го издигнуваат универзалното почитување и следење на\nчовековите права и слободи, во соработка со Обединетите нации;\nБидејќи општото разбирање на овие права и слободи е од најголемо значење за целосно спроведување на\nнивната заложба;\nСега, затоа,\nГенералното собрание\nЈа прогласува оваа Универзална декларација на човековите права како општ стандард, што треба да го\nдостигнат сите луѓе и нации, и за таа цел секој поединец и секој орган на општеството секогаш, имајќи ја\nна ум оваа Декларација, ќе се стремат преку подучување и образование да го промовираат почитувањето\nна овие права и слободи и преку прогресивни национални и меѓународни мерки ќе обезбедуваат нивно\nопшто и ефикасно признавање и почитување и меѓу народите на земјите – членки и меѓу народите на\nтериториите под нивна јурисдикција.\nЧлен 1\nСите човечки суштества се раѓаат слободни и еднакви по достоинство и права. Тие се обдарени со разум и\nсовест и треба да се однесуваат еден кон друг во духот на општо човечката припадност.\nЧлен 2\nСите права и слободи наведени во оваа Декларација им припаѓаат на сите луѓе, без оглед на нивните\nразлики, како што се: раса, боја, пол, јазик, религија, политичко или друго убедување, национално или\nопштествено потекло, сопственост, раѓање, или друг статус.\nНатаму, нема да се зема предвид политичкиот, правниот или меѓународниот статус на земјата или\nтериторијата на која и припаѓа лицето, без разлика дали земјата е независна, под старателство, без\nсамоуправна власт или под каков и да е друг облик на ограничување на нејзиниот суверенитет.\nЧлен 3\nСекој има право на живот, слобода и сигурност.\nЧлен 4\nНикој нема да биде роб или потчинет; ропството и трговијата со робови ќе бидат забранети во сите нивни\nформи.\nЧлен 5\nНикој нема да биде подложен на тортура или на суров, нехуман или понижувачки третман или казна.\nЧлен 6\nСекој има право насекаде да биде признаен како личност пред законот.\nЧлен 7",
            "Image": "e3b59518b0968237bd713f7245f904e4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Сите луѓе се еднакви пред законот и на сите им припаѓа, без никаква дискриминација, еднаква заштита\nсо закон. На сите им припаѓа еднаква заштита од каква и да е дискриминација, што е во спротивност на\nоваа Декларација и од какво и да е поттикнување на таква дискриманција.\nЧлен 8\nСекој има право на ефикасни правни лекови пред надлежните национални судови за дела што ги кршат\nосновните права што му припаѓаат според уставот или законот.\nЧлен 9\nНикој човек нема да биде подложен на произволно апсење, притвор или прогонување.\nЧлен 10\nСекој има потполно еднакво право на праведно и јавно судење пред независен и непристрасен суд, при\nодредувањето на неговите права и обврски и во услови на какво и да е кривично обвинение против него.\nЧлен 11\nСекој обвинет за кривично дело има право да се претпоставува дека е невин се додека не се докаже\nнеговата вина во согласнсот со закон и на јавно судење, на кое тој ги има сите гаранции неопходни за\nнеговата одбрана.\nНикој нема да се смета за виновен за кое и да е кривично дело поради дејство или пропуст, што не\nпретставувале кривично дело според националното или меѓународното право во времето кога тоа било\nсторено. Исто така, не смее да се изрече казна поголема од онаа што се применувала во времето кога\nбило сторено кривичното дело.\nЧлен 12\nНикој нема да биде изложен на произволно вмешување во неговиот приватен и семеен живот, домот или\nпреписката, ниту пак на напади врз неговата чест и углед. Секој има право на правна заштита од таквото\nвмешување или напади.\nЧлен 13\nСекој има право на слобода на движење и живеалиште во рамките на границите на секоја држава.\nСекој има право да ја напушти земјата, вклучувајќи ја и неговата сопствена земја, како и да се врати во\nсвојата земја.\nЧлен 14\nСекој има право во друга држава да бара и да ужива азил поради прогонување.\nЛуѓето не можат да се повикаат на ова право во случај на прогонување што произлегува од неполитички\nзлосторства или од дејствија што се спротивни на целите и начелата на Обединетите нации.\nЧлен 15\nСекој има право на државјанство.\nНикому не смее произволно да му биде одземено неговото државјанство, ниту пак ќе му се порекне\nправото да го промени државјанството.\nЧлен 16\nПолнолетните мажи и жени, без никакви ограничувања врз основа на расата, националноста или\nрелигијата, имаат право да стапат во брак и да основаат семејство. Ним им припаѓаат еднакви права пред\nбракот, за време на бракот и по неговото раскинување.\nБракот ќе се склучи само со слободна и целосна согласност на идните брачни другари.\nСемејството е природна и основна ќелија на општеството и има право на заштита од страна на\nопштеството и државата.\nЧлен 17\nСекој човек има право на сопственост, како самостојно, така и заедно со други.\nНикој нема да биде произволно лишен од неговата сопственост.\nЧлен 18\nСекој има право на слобода на мислата, совеста и религија. Ова право ја вклучува и слободата – човекот",
            "Image": "3860046957911d1e949845df3d6c208c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "да ја промени својата религија или убедување, како и слободата – човекот, индивидуално или во заедница\nсо други луѓе, приватно или јавно, да ја манифестира својата религија или убедување преку подучување,\nпрактикување, одржување служби или обреди.\nЧлен 19\nСекој има право на слобода на мислење и изразување. Ова право ја вклучува и слободата да се застапува\nодредено мислење без никакво вмешување и да се бараат, да се примаат и да се даваат информации и\nидеи преку медиумите и без оглед на границите.\nЧлен 20\nСекој има право на слобода на мирни собири и здружување.\nНикој не може да биде принуден да членува во некое здружение.\nЧлен 21\nСекој има право да учествува во управувањето со неговата земја, непосредно или преку слободно избрани\nпретставници.\nСекој има право на еднаков пристап кон јавните служби во неговата земја.\nВолјата на народот ќе биде основата на власта, волјата на народот ќе се изразува на повремени и\nавтентични избори, што ќе се одржуваат, со универзално и еднакво право на глас и со тајно гласање или\nспоред соодветните процедури на слободно гласање.\nЧлен 22\nСекој, како член на општеството, има право на социјана сигурност и има право да ги остваува своите\nекономски, социјални и културни права, неделиви од неговото достоинство и слободниот развој на\nнеговата личност, и тоа преку национални напори и меѓународна соработка и во согласност со поредокот\nи потенцијалите на секоја држава.\nЧлен 23\nСекој има право на работа, слободен избор на работно место, праведни и поволни услови за работа и\nзаштита од невработеност.\nСекој, без каква и да е дискриминација, има право на еднаква плата за иста работа.\nСекој кој работи има право на праведен и соодветен надоместок што нему и на неговото семејство ќе им\nобезбеди достоинствен живот, а кој надоместок ќе биде надополнет, до колку е неопходно, со други\nсредства на социјална заштита.\nСекој има право да основа и да се зачленува во синдикати заради заштита на неговите интереси.\nЧлен 24\nСекој има право на одмор и слободно време, вклучувајќи ги тука и разумното ограничување на работното\nвреме и правото на повремен платен одмор.\nЧлен 25\nСекој има право на животен стандард што нему и на неговото семејство ќе им обезбеди здравје и\nдобробит, вклучувајќи храна, облека, живеалиште и медицинска грижа и неопходни социјални услуги, и\nправо на осигурување во случај на невработеност, болест, инвалидност, вдовство, старост или во друг\nслучај на недостаточни средства за живот поради околности што се надвор од неговата контрола.\nНа мајките и на децата им припаѓаат посебна грижа и помош. Сите деца, без оглед на тоа дали се\nвонбрачни или не, ќе ја уживаат истата социјална заштита.\nЧлен 26\nСекој има право на образование. Образованието ќе биде бесплатно, барем на ниво на основно\nобразование. Основното образование ќе биде задолжително. Техничкото и стручното образование ќе\nбидат општо достапни, а пристапот кон високото образование ќе биде достапно за сите врз основа на\nзаслужените оценки.\nОбразованието ќе биде насочено кон целосниот развој на човековата личност и кон зајакнување и\nпочитување на човековите права и основни слободи. Со него ќе се унапредува разбирањето,\nтолеранцијата и пријателството меѓу сите народи, расни и религиозни групи и ќе се унапредуваат\nактивностите на Обединетите нации за одржување на мирот.\nРодителите имаат првенственото право да го изберат видот на образованието што ќе им биде дадено на",
            "Image": "cb52ebf4d777d7d833f44120da6d1f6f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "нивните деца.\nЧлен 27\nСекој има право слободно да учествува во културниот живот на заедницата, да ужива во уметноста и да го\nсподелува научниот напредок и неговите благодети.\nСекој има право на заштита на моралните и материјални интереси што произлегуваат од кое и да е\nнаучно, литературно или уметничко дело, чиј автор е тој.\nЧлен 28\nСекој има право на општествен и меѓународен поредок, во кои правата и слободите наведени во оваа\nДекларација можат да бидат целосно реализирани.\nЧлен 29\nСекој има должности кон заедницата во која единствено е возможен слободниот и целосен развој на\nнеговата личност.\nПри користењето на своите права и слободи, секој човек ќе подлежи само на такви ограничувања, какви\nшто се определени со закон, со единствена цел да се осигура должното признавање и почитување на\nправата и слободите на другите и со цел да се задоволат предметните барања во врска со моралот, јавниот\nред и општата благостојба во едно демократско општество.\nОвие права и слободи во ниту еден случај не можат да бидат користени на начин што е спротивен на\nцелите и принципите на Обединетите нации.\nЧлен 30\nНиедна одредба од оваа Декларација не може да се толкува, како да и дава какво и да е право на некоја\nдржава, групација или поединец да дејствуваат или да сторат некој акт со цел за рушење на правата или\nслободите предвидени со оваа Декларација.",
            "Image": "457bc9941d93f017d68d3d16e7fd7f4d"
        }
    }
}
