{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469369,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "УНИВЕРЗАЛНА ДЕКЛАРАЦИЈА ЗА ЧОВЕКОВИТЕ ПРАВА\nУсвоена и објавена во Резолуцијата 217 A(III), од 10 декември 1948 година, на\nГенералното собрание\nПРЕАМБУЛА\nБидејќи признавањето на вроденото достоинство, и на еднаквите и неотуѓиви\nправа на сите членови на човештвото се темелите на слободата, правдата и\nмирот во светот;\nБидејќи непочитувањето и омаловажувањето на човековите права резултираа со\nварварски постапки што претставуваат навреда на човековата совест и бидејќи\nсоздавањето на свет во кој луѓето ќе ја уживаат слободата на говор и убедување и\nќе бидат ослободени од стравот од војна и сиромаштија, се прогласува како\nнајголем идеал на сите луѓе;\nБидејќи е суштествено човековите права да бидат заштитени со закон, а човекот\nда не биде принуден последен излез да бара во побуната против тиранијата и\nугнетувањето;\nБидејќи е суштествено да се унапредува развојот на пријателските односи меѓу\nнародите;\nБидејќи народите на Обединетите нации со повелбата ја потврдија нивната верба\nво основните човекови права, во достоинството и вредноста на човековата\nличност и во еднаквите права на мажите и жените и се одлучија да го\nпотпомагаат општествениот напредок и подобрите животни стандарди во услови",
            "Image": "d797db52b026ef67efae711e10a918e7"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "на поголема слобода;\nБидејќи земјите – членки се обврзаа да го издигнуваат универзалното\nпочитување и следење на човековите права и слободи, во соработка со\nОбединетите нации;\nБидејќи општото разбирање на овие права и слободи е од најголемо значење за\nцелосно спроведување на нивната заложба;\nСега, затоа,\nГенералното собрание\nЈа прогласува оваа Универзална декларација на човековите права како општ\nстандард, што треба да го достигнат сите луѓе и нации, и за таа цел секој\nпоединец и секој орган на општеството секогаш, имајќи ја на ум оваа\nДекларација, ќе се стремат преку подучување и образование да го промовираат\nпочитувањето на овие права и слободи и преку прогресивни национални и\nмеѓународни мерки ќе обезбедуваат нивно општо и ефикасно признавање и\nпочитување и меѓу народите на земјите – членки и меѓу народите на териториите\nпод нивна јурисдикција.\nЧлен 1\nСите човечки суштества се раѓаат слободни и еднакви по достоинство и права.\nТие се обдарени со разум и совест и треба да се однесуваат еден кон друг во\nдухот на општо човечката припадност.\nЧлен 2",
            "Image": "182b9e4ffca4dee7ee60905873302dc3"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Сите права и слободи наведени во оваа Декларација им припаѓаат на сите луѓе,\nбез оглед на нивните разлики, како што се: раса, боја, пол, јазик, религија,\nполитичко или друго убедување, национално или општествено потекло,\nсопственост, раѓање, или друг статус.\nНатаму, нема да се зема предвид политичкиот, правниот или меѓународниот\nстатус на земјата или територијата на која и припаѓа лицето, без разлика дали\nземјата е независна, под старателство, без самоуправна власт или под каков и да\nе друг облик на ограничување на нејзиниот суверенитет.\nЧлен 3\nСекој има право на живот, слобода и сигурност.\nЧлен 4\nНикој нема да биде роб или потчинет; ропството и трговијата со робови ќе бидат\nзабранети во сите нивни форми.\nЧлен 5\nНикој нема да биде подложен на тортура или на суров, нехуман или понижувачки\nтретман или казна.\nЧлен 6\nСекој има право насекаде да биде признаен како личност пред законот.\nЧлен 7\nСите луѓе се еднакви пред законот и на сите им припаѓа, без никаква",
            "Image": "0cee7795fcd505dfa52a546d47b03ffc"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "дискриминација, еднаква заштита со закон. На сите им припаѓа еднаква заштита\nод каква и да е дискриминација, што е во спротивност на оваа Декларација и од\nкакво и да е поттикнување на таква дискриманција.\nЧлен 8\nСекој има право на ефикасни правни лекови пред надлежните национални судови\nза дела што ги кршат основните права што му припаѓаат според уставот или\nзаконот.\nЧлен 9\nНикој човек нема да биде подложен на произволно апсење, притвор или\nпрогонување.\nЧлен 10\nСекој има потполно еднакво право на праведно и јавно судење пред независен и\nнепристрасен суд, при одредувањето на неговите права и обврски и во услови на\nкакво и да е кривично обвинение против него.\nЧлен 11\nСекој обвинет за кривично дело има право да се претпоставува дека е невин се\nдодека не се докаже неговата вина во согласнсот со закон и на јавно судење, на\nкое тој ги има сите гаранции неопходни за неговата одбрана.\nНикој нема да се смета за виновен за кое и да е кривично дело поради дејство или\nпропуст, што не претставувале кривично дело според националното или\nмеѓународното право во времето кога тоа било сторено. Исто така, не смее да се",
            "Image": "f744efc701ee808deb96b4ac4d7834c0"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "изрече казна поголема од онаа што се применувала во времето кога било сторено\nкривичното дело.\nЧлен 12\nНикој нема да биде изложен на произволно вмешување во неговиот приватен и\nсемеен живот, домот или преписката, ниту пак на напади врз неговата чест и\nуглед. Секој има право на правна заштита од таквото вмешување или напади.\nЧлен 13\nСекој има право на слобода на движење и живеалиште во рамките на границите\nна секоја држава.\nСекој има право да ја напушти земјата, вклучувајќи ја и неговата сопствена земја,\nкако и да се врати во својата земја.\nЧлен 14\nСекој има право во друга држава да бара и да ужива азил поради прогонување.\nЛуѓето не можат да се повикаат на ова право во случај на прогонување што\nпроизлегува од неполитички злосторства или од дејствија што се спротивни на\nцелите и начелата на Обединетите нации.\nЧлен 15\nСекој има право на државјанство.\nНикому не смее произволно да му биде одземено неговото државјанство, ниту пак\nќе му се порекне правото да го промени државјанството.",
            "Image": "c9b462678a881e63a23eb5852b7f9b95"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Член 16\nПолнолетните мажи и жени, без никакви ограничувања врз основа на расата,\nнационалноста или религијата, имаат право да стапат во брак и да основаат\nсемејство. Ним им припаѓаат еднакви права пред бракот, за време на бракот и по\nнеговото раскинување.\nБракот ќе се склучи само со слободна и целосна согласност на идните брачни\nдругари.\nСемејството е природна и основна ќелија на општеството и има право на заштита\nод страна на општеството и државата.\nЧлен 17\nСекој човек има право на сопственост, како самостојно, така и заедно со други.\nНикој нема да биде произволно лишен од неговата сопственост.\nЧлен 18\nСекој има право на слобода на мислата, совеста и религија. Ова право ја вклучува\nи слободата – човекот да ја промени својата религија или убедување, како и\nслободата – човекот, индивидуално или во заедница со други луѓе, приватно или\nјавно, да ја манифестира својата религија или убедување преку подучување,\nпрактикување, одржување служби или обреди.\nЧлен 19\nСекој има право на слобода на мислење и изразување. Ова право ја вклучува и",
            "Image": "68eeb57cdcadae6ef192b290aaaccd93"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "слободата да се застапува одредено мислење без никакво вмешување и да се\nбараат, да се примаат и да се даваат информации и идеи преку медиумите и без\nоглед на границите.\nЧлен 20\nСекој има право на слобода на мирни собири и здружување.\nНикој не може да биде принуден да членува во некое здружение.\nЧлен 21\nСекој има право да учествува во управувањето со неговата земја, непосредно или\nпреку слободно избрани претставници.\nСекој има право на еднаков пристап кон јавните служби во неговата земја.\nВолјата на народот ќе биде основата на власта, волјата на народот ќе се изразува\nна повремени и автентични избори, што ќе се одржуваат, со универзално и\nеднакво право на глас и со тајно гласање или според соодветните процедури на\nслободно гласање.\nЧлен 22\nСекој, како член на општеството, има право на социјана сигурност и има право да\nги остваува своите економски, социјални и културни права, неделиви од неговото\nдостоинство и слободниот развој на неговата личност, и тоа преку национални\nнапори и меѓународна соработка и во согласност со поредокот и потенцијалите\nна секоја држава.",
            "Image": "af6709721003777d5a18b993bc0049f0"
        },
        "7": {
            "Label": "8",
            "Index": 7,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Член 23\nСекој има право на работа, слободен избор на работно место, праведни и поволни\nуслови за работа и заштита од невработеност.\nСекој, без каква и да е дискриминација, има право на еднаква плата за иста\nработа.\nСекој кој работи има право на праведен и соодветен надоместок што нему и на\nнеговото семејство ќе им обезбеди достоинствен живот, а кој надоместок ќе биде\nнадополнет, до колку е неопходно, со други средства на социјална заштита.\nСекој има право да основа и да се зачленува во синдикати заради заштита на\nнеговите интереси.\nЧлен 24\nСекој има право на одмор и слободно време, вклучувајќи ги тука и разумното\nограничување на работното време и правото на повремен платен одмор.\nЧлен 25\nСекој има право на животен стандард што нему и на неговото семејство ќе им\nобезбеди здравје и добробит, вклучувајќи храна, облека, живеалиште и\nмедицинска грижа и неопходни социјални услуги, и право на осигурување во\nслучај на невработеност, болест, инвалидност, вдовство, старост или во друг\nслучај на недостаточни средства за живот поради околности што се надвор од\nнеговата контрола.\nНа мајките и на децата им припаѓаат посебна грижа и помош. Сите деца, без",
            "Image": "b273e36ef11c6d4eabee74dd9c221d42"
        },
        "8": {
            "Label": "9",
            "Index": 8,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "оглед на тоа дали се вонбрачни или не, ќе ја уживаат истата социјална заштита.\nЧлен 26\nСекој има право на образование. Образованието ќе биде бесплатно, барем на ниво\nна основно образование. Основното образование ќе биде задолжително.\nТехничкото и стручното образование ќе бидат општо достапни, а пристапот кон\nвисокото образование ќе биде достапно за сите врз основа на заслужените\nоценки.\nОбразованието ќе биде насочено кон целосниот развој на човековата личност и\nкон зајакнување и почитување на човековите права и основни слободи. Со него ќе\nсе унапредува разбирањето, толеранцијата и пријателството меѓу сите народи,\nрасни и религиозни групи и ќе се унапредуваат активностите на Обединетите\nнации за одржување на мирот.\nРодителите имаат првенственото право да го изберат видот на образованието\nшто ќе им биде дадено на нивните деца.\nЧлен 27\nСекој има право слободно да учествува во културниот живот на заедницата, да\nужива во уметноста и да го споделува научниот напредок и неговите благодети.\nСекој има право на заштита на моралните и материјални интереси што\nпроизлегуваат од кое и да е научно, литературно или уметничко дело, чиј автор е\nтој.\nЧлен 28",
            "Image": "3c5ce531663e4fc258209e34ad929d61"
        },
        "9": {
            "Label": "10",
            "Index": 9,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSans', 12.096)}",
                "{'color': (0, 0, 0), 'font': ('AksaraBali', 12.096)}"
            ],
            "Text": "Секој има право на општествен и меѓународен поредок, во кои правата и\nслободите наведени во оваа Декларација можат да бидат целосно реализирани.\nЧлен 29\nСекој има должности кон заедницата во која единствено е возможен слободниот\nи целосен развој на неговата личност.\nПри користењето на своите права и слободи, секој човек ќе подлежи само на\nтакви ограничувања, какви што се определени со закон, со единствена цел да се\nосигура должното признавање и почитување на правата и слободите на другите и\nсо цел да се задоволат предметните барања во врска со моралот, јавниот ред и\nопштата благостојба во едно демократско општество.\nОвие права и слободи во ниту еден случај не можат да бидат користени на начин\nшто е спротивен на целите и принципите на Обединетите нации.\nЧлен 30\nНиедна одредба од оваа Декларација не може да се толкува, како да и дава какво\nи да е право на некоја држава, групација или поединец да дејствуваат или да\nсторат некој акт со цел за рушење на правата или слободите предвидени со оваа\nДекларација.",
            "Image": "f28d67c0e25ddd0a4aa1e4a5d14158d5"
        }
    }
}
