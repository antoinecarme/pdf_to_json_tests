{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466968,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Кижиниҥ тап‐эриктериниҥ Текши Декларациязы\nГенеральный Ассамблея 1948 јылдыҥ јаҥар айыныҥ 10‐чы кӱнинде\nјараткан\nЈартамал\nКижилик билезиниҥ ончо турчыларыныҥ јарамыкту, јакшы јанын,\nонойдо ок теҥ‐тай ла туура салбас тап‐эриктерин ајаруга алганы\nолордыҥ јайымыныҥ, ак‐чегиниҥ ле текшилей амыр‐энчӱниҥ тӧзӧгӧзи\nболот; кижиниҥ тап‐эригин керекке албай, кыйа кӧргӧни шок‐\nтабаруларга экелгенин ајаруга алып, оноҥ улам кижиликтиҥ агару\nкӱӱн‐табын ачындырат. Улуста ачык сӧстиҥ јайымы болотон ло\nједикпес‐тутактаҥ ла коркорынаҥ јайым јадынјӱрӱмди тӧзӧгӧни\nулустыҥ ичкери јӱткимели деп јарлалган; кижиниҥ тапэриги јасактыҥ\nјаҥыла кыйалтазы јогынаҥ корулалары ајаруга алылар учурлу.\nЧокымдап айтса, кижи кӧмӧ базышка удура туруп чыгарыныҥ\nэпаргазыла тузаланбазын; албатылар ортодогы најылык\nколбулардыҥ ӧзӱмин јӧмӧӧрин ајаруга алып; онойдо ок Бириктирилген\nНациялардыҥ калыктары бойыныҥ Уставында кижиниҥ тӧс тап‐\nэригине бӱдӱмјизин јӧмӧгӧнин ајаруга алып, ӱзеери кажы ла кижиниҥ\nкижилик кӱӱндӱ байлыгын ла эр ле эпши кижиниҥ теҥ‐тай тап‐эриктӱ\nболорын ајаруга алып, јайым айалгада социальный ичкери ӧзӱмди ле\nјадын‐јӱрӱмниҥ айалгазын оҥдолторын јӧмӧӧр деп шӱӱлтеге келген;\nтурчы‐ороондор Бириктирилген Нациялардыҥ Организациязыла\nӧмӧ‐јӧмӧ иштеери деп молјонгонын ајаруга алып, јӧмӧлтӧболуш ажыра\nтекши тоомјыга ла кижиниҥ тап‐эриктерин ле тӧс јайымын буспас\nдеп айдар керек; бу тап‐эриктердиҥ ле јайымныҥ текши учурын\nоҥдоорын ајаруга алганы, бу молјуны јӱрӱмде толо бӱдӱреринде\nсӱрекей јаан учурлу болгонын база ајаруга алып, Генеральный\nАссамблея кижиниҥ тапэриктериниҥ чындык Текши Декларациязын\nјӱрӱмге кийдиретен каруулу иш деп јарлап јат. Каруулу ишти\nбӱдӱрерге текши калыктар, ороондор јилбиркеп јӱткиир учурлу.\nКажы ла кижи, онойдо ок обществоныҥ кажы ла органы чындык,\nјӱрӱмдик Декларацияны ајаруга алып, ӱредӱниҥ ле билгирдиҥ\nшылтузында бу тап‐эриктерди ле јайымды тоорына, јеткилдеерине\nболужып‐јӧмӧжӧрине амадазын. Онойдо ок калыктар ла ороондор\nортодо иш ажыра озочыл амадулу, текшилей јарамыкту једимге\nједер. Ол каруулу ишти Бириктирилген Нациялардыҥ\nОрганизациязыныҥ турчы‐ороондорыныҥ калыктары ортодо, онойдо\nок олордыҥ юрисдикциязындагы јерлердеги јуртап јаткан\nкалыктары ортодо текшилей тооп, јӱрӱмде кийдирерин јеткилдеер.\n1‐кы тизим\nОнчо улус ак‐јарыкка јайым ла теҥ‐тай тап‐эриктӱ туулат. Олор\nсанааукаалу ла чек кӱӱн‐тапту болуп бӱткен ле бой‐бойын\nкарындаш кирези кӧрӧр лӧ јӱрер учурлу.\n2‐чи тизим\nКажы ла кижиде чындык Декларацияла јарадылган ончо тап‐\nэриктер ле јайым болор учурлу. Мында угы, бӱдӱминиҥ ӧҥи, бӱдӱми,\nтили, јаҥдаган јаҥы, политикалык эмезе ӧскӧ кӧрӱми, угы‐тӧзи,\nсоциальный айалгазы, аргазы аайынча бир де аҥылаш‐ылгамал јок\nболор учурлу.\nОго ӱзеери кижиниҥ јуртап јаткан јеринеҥ камааны јогынаҥ\nполитикалык тап‐эрик аайынча эмезе калыктар ортодогы учуры\nаайынча бир де аҥыланыш‐башкаланыш болбос учурлу. Кижиниҥ\nјаткан јери кемнеҥ де камаанду, кемниҥ де корулында, бойын бойы\nбашкарынбай да турган болзо эмезе бойыныҥ (јеринде)\nсуверенитединде кандый бир тудулу да болгонынаҥ камаанду\nболбос учурлу.\n3‐чи тизим\nКажы ла кижи јадын‐јӱрӱмге, јайымга ла таҥынаҥ бойына тийерге\nјарабас тап‐эриктӱ.\n4‐чи тизим\nКем де јалчы эмезе албанду базынчык айалгада болбос учурлу;\nјалчыларды садарыныҥ эмезе јалчыланарыныҥ, базынарыныҥ ончо\nбӱдӱми јарадылбай јат.\n5‐чи тизим\nКем де кандый да кыйынга эмезе оныҥ учурын, тоомјызын тӱжӱрип\nтурган кижи кӱӱни јок базынышка алдыртпас учурлу.",
            "Image": "48ffb4a5346a0a0ac57af71aeea0d790"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "6‐чы тизим\nКажы ла кижи, кайда да јӱрзе, оныҥ правосубъектозын тоорына тап‐\nэриктӱ.\n7‐чи тизим\nОнчо улус јасактыҥ алдында теп‐теҥ, кандый ла ылгаш јогынаҥ\nјасактыҥ теҥ‐тай корулына тап‐эриктӱ. Ончо улус чындык\nДекларацияны бузуп турган кыйыкташтаҥ теҥ‐тай корулга тап‐\nэриктӱ. Онойдо ок ондый кыйыкташка тектериштеҥ база тап‐эриктӱ.\n8‐чи тизим\nКажы ла кижи ого Конституцияла эмезе јасакла берилген тӧс тап‐\nэриктери бузулган тужында ийделӱ, тоомјылу эл јаргыларда тап‐\nэриктерин једимдӱ орныктырарга тап‐эриктӱ.\n9‐чы тизим\nКемди де тууразынаҥ олјолоорго, тударга эмезе сӱрерге јарабас.\n10‐чы тизим\nКажы ла кижи оныҥ тап‐эриктерин ле молјуларын чокымдаарга,\nонойдо ок ого эдилген уголовный бурулаштыҥ тӧзӧгӧзин\nчокымдаарга толо теҥ‐тайга тайанып, оныҥ кереги ачык‐јарык\nайалгада кӧрӱлзин ле јаргы ак‐чек, кемнеҥ де камаанду эмес\nчындык болзын деп тап‐эриктӱ.\n11‐чи тизим\nКажы ла кижи шок‐керек эткен деп бурулатса, оныҥ бурузы јок деп\nачык јаргыда јасактыҥ ээжизиле јарталбаганча, ол ӧйдиҥ туркунына\nкоруланарына керектӱ ончо аргаларла јеткилделер деп тап‐\nэриктӱ.\nКем де кандый бир керекти эткен эмезе нени де этпеген деп\nшылтакка тайанып, шок‐керек эткен деп јаргылатпас учурлу. Шок‐\nкеректи эдер тужында национальный јасак эмезе калыктар\nортодогы тап‐эриктер аайынча шок керек деп чотолбогон болзо.\nОнойдо ок шок‐керек эдилген ӧйдӧ, болгодый кезедӱге кӧрӧ, кату\nкезедӱ эдилбес.\n12‐чи тизим\nОныҥ таҥынаҥ ла билелик јӱрӱмине тууразынаҥ кем де киришпес\nучурлу. Онойдо ок кем де оныҥ айыл‐јуртына,\nкорреспонденциязыныҥ јажыдына эмезе оныҥ ады‐јолына, јӱрӱмине\nтууразынаҥ кирижер учуры јок. Кажы ла кижи ондый табарудаҥ,\nкирижеринеҥ коруланар јасакка тап‐эриктӱ.\n13‐чи тизим\nКажы ла кижи кажы ла ороон кеминде јайым јӱрер ле јуртап јадарга\nјерди талдап алар аргалу.\nКажы ла кижи кандый ла ороонноҥ јӱре берер, ол тоодо бойыныҥ,\nонойдо ок бойыныҥ ороонына бурылар тап‐эриктӱ.\n14‐чи тизим\nКажы ла кижи истежӱдеҥ улам ӧскӧ ороондо коруланар јерди\nбедиреер ле коруланар јерле тузаланар аргалу.\nБу тап‐эрикле кандый истежӱ тужында тузаланарга јарабас. Качан\nчын ла политикалык эмес шок‐кылык эмезе керектер\nБириктирилген Нациялардыҥ Организациязыныҥ амадуларына ла\nээжилерине келишпей турза.\n15‐чи тизим\nКажы ла кижи гражданство алар тап‐эриктӱ.\nКандый да кижиниҥ гражданствозын эмезе гражданствозын\nкубултар тап‐эригин ала‐ кӧнчӧ айрыырга јарабас.\n16‐чы тизим\nЭр кемине јеткен эр ле эпши улус угы‐тӧзинеҥ эмезе јаҥдаган\nјаҥынаҥ камааны јогынаҥ айыл‐јурт тудуп, билелӱ болор тап‐эриктӱ.",
            "Image": "10c38f2a67471b516f29993d0d755b15"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Олор айылјуртты тӧзӧӧр, јуртаар ла айрылыжар тужында теҥ‐тай тап‐\nэрикле тузаланат.\nАйыл‐јурт тӧзӧп јаткан эки јаны экӱлези јайым ла эптӱ‐јӧптӱ сӧслӧ,\nкӱӱнле биригер аргалу.\nБиле обществонныҥ тӧзи, тӧзӧгӧзи, ол обществоныҥ ла\nгосударствоныҥ јанынаҥ корулашка тап‐эриктӱ.\n17‐чи тизим\nКажы ла кижи алкы‐јӧӧжӧ таҥынаҥ ээленер, эмезе ӧскӧлӧриле де кожо\nээленер тап‐эриктӱ.\nКемниҥ де алкы‐јӧӧжӧзин тууразынаҥ келип айрыырга јарабас.\n18‐чи тизим\nКажы ла кижи јайым кӱӱн‐санаага, ак‐чекке ле кудай јаҥына тап‐\nэриктӱ; бу тап‐эрикке бойыныҥ кудай јаҥын эмезе кӧрӱмин солыыры\nкирет, бойыныҥ јаҥын јайым јаҥдаары эмезе кӧрӱмин таҥынаҥ бойы,\nэмезе ӧскӧ улусла кожо јаҥдаары база кирет. Кудайлык чӱм‐јаҥ\nјаҥжыгуларды ӧткӱреринде тапэриктӱ.\n19‐чы тизим\nКажы ла кижи бойында јайым кӧрӱмдӱ ле оны јайым чыгара айдар\nтапэриктӱ. Ол тап‐эрик аайынча бойыныҥ кӧрӱминеҥ јайым тудунар\nла государствоныҥ гран‐кыйузынаҥ камааны јогынаҥ јетирӱлерди ле\nкӧрӱмсанааларды кандый ла эп‐сӱмелерле бедиреер, алар ла\nтаркадар тап‐эриктӱ.\n20‐чи тизим\nКажы ла кижи амыр‐энчӱ јуундарга ла ассоциацияларга кирер јайым\nтап‐эриктӱ.\nКемди де кандый бир ассоциацияга албан кӱчле кийдирилер\nаргазы јок.\n21‐чи тизим\nКажы ла кижи ороонды башкарарында чике эмезе јайым талдап\nалган чыгартулу улус ажыра туружар тап‐эриктӱ.\nКажы ла кижи бойыныҥ ороонында госслужбага теҥ‐тай кирер\nтапэриктӱ.\nБашкаруныҥ јаҥыныҥ тӧзӧгӧзинде эл‐јонныҥ кӱӱн‐табы болор учурлу;\nол кӱӱн‐тап аҥылу ӧйдиҥ бажында ӧдӱп турган ак‐чек талдаштарда\nкӧрӱлер учурлу. Ол талдаштар текши ле теҥ‐тай талдаачы тап‐\nэрикле ӧдӧр учурлу. Јажытту ӱнберишле эмезе јайым ӱнберишти\nјеткилдеечи ӧскӧ дӧ бӱдӱмле ӧткӱрилзин.\n22‐чи тизим\nКажы ла кижи обществоныҥ турчызы, айдарда, ол социальный\nјеткилдешке, јайым ӧзӱмге тап‐эриктӱ. Ол экономикалык,\nсоциальный ла культурный бӧлӱктерде национальный эп‐аргалар\nла калыктар ортодо ӧмӧ‐јӧмӧ иш, онойдо ок кажы ла ороонныҥ\nсайламазы ла аргалары ажыра ичкери ӧзӧр тап‐эриктӱ.\n23‐чи тизим\nКажы ла кижи ишке, ишти јайым талдаарына, иште ак‐чек ле\nјарамыкту айалгага, иштеер јери јок айалгадаҥ корулалар тап‐\nэриктӱ.\nКажы ла кижи кандый да кыйыкташ јогынаҥ теҥ‐тай иш учун теҥ‐тай\nишјалду болор тап‐эриктӱ.\nКажы ла кижи јолду кайралга тап‐эриктӱ. Онызы кижиге керектӱ\nјадын‐јӱрӱмге ле билезине јарамыкту јадынды јеткилдеер учурлу.\nКерек тужында, ӧскӧ дӧ социальный јеткилдешле ӱзеери јеткилделер.\nКажы ла кижи профсоюзный биригӱни тӧзӧӧр лӧ профсоюзтарга\nбойыныҥ јилбӱлерин корыыр амадула кирер тап‐эриктӱ.\n24‐чи тизим\nКажы ла кижи амыраарга ла бош ӧйгӧ тап‐эриктӱ. Онойдо ок иштеер",
            "Image": "5e45cb21e1f731f8e5159adcfd282c4c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "кӱнди керектӱ кеминде тузаланары ла тӧлӧлип турган јаҥжыккан\nамыралта (отпуск) керегинде тап‐эрик база кирет.\n25‐чи тизим\nКажы ла кижи јӱрӱмдик кеми бийик болорына тап‐эриктӱ.\nКурсактамагы, кийим‐тудумы, айыл‐јурты, медициналык јеткидежи,\nкеректӱ соцјеткилдеш су‐кадыкты, јадын‐јӱрӱмди керектӱ кеминде,\nнекелтелерге келиштире болор учурлу. Иш јок артса, оору‐јобол\nболзо, кенек артса, јаҥыскан артса, карыыр јажы јетсе эмезе оныҥ\nбойынаҥ камааны јок кӱч айалга боло берзе, кажы ла кижи тап‐\nэриктӱ.\nЭнелик ле оогош балдар аҥылу болушта ла кичеемелге тап‐эрик\nберет. Ончо балдар биледе, онойдо ок биледе эмес те айалгада\nчыккан болзо, ончозы теҥ‐тай социальный корулашла тузаланар\nучурлу.\n26‐чы тизим\nКажы ла кижи ӱредӱге тап‐эриктӱ. Ӱредӱлик акча тӧлӧбӧзинеҥ болор\nучурлу. Анчада ла баштамы ла текши ӱредӱлик. Баштамы ӱредӱлик\nкыйалтазы јогынаҥ болор учурлу. Технический ле\nпрофессиональный ӱредӱ ончозына јарамыкту болор учурлу. Кажы ла\nкижиниҥ аргаларына тайанып, бийик ӱредӱ база ончозына јолду\nболор керек.\nӰредӱлик кижиниҥ ичкери ӧзӱмине ууламјылу болор учурлу. Кижиниҥ\nтап‐эриктерине ле јайымыныҥ тӧс ууламјыларын элбедерине\nууландырылар учурлу. Ӱредӱни калыктар ортодо тоомјыга,\nнајылыкка, текши тил табарына јолду болор учурлу. Угы‐тӧзи ле\nјаҥдаган јаҥдары аайынча бӧлӱктер ортодо оҥдомолды јӧмӧӧр. Амыр‐\nэнчӱни јӧмӧӧри аайынча Бириктирилген Нациялардыҥ Биригӱзиниҥ\nӧткӱрип турган ижин јӧмӧӧр учурлу.\nАда‐энелер оогош балдарына ӱредӱликтиҥ бӱдӱмин талдаарында\nтапэриктӱ.\n27‐чи тизим\nКажы ла кижи обществоныҥ культурный јӱрӱминде эрчимдӱ туружар\nтап‐эриктӱ. Кеендикле таныжар, билим ӧзӱмде туружар,\nтурулталарыла тузаланар аргалу.\nКажы ла кижи оныҥ кӧгӱс байлыгын, ар‐јӧӧжӧлик јилбӱлерин корыыр\nтап‐эриктӱ. Билим, литературалык эмезе художественный иштиҥ\nавторы болзо, ол тап‐эриктӱ болор учурлу.\n28‐чи тизим\nКажы лакижи социальный ла калык ортодогы ээжи‐аайга тап‐\nэриктӱ. Мында чындык Декларацияда јарадылган тап‐эриктер ле\nјайым бӱткӱлинче бӱдер аргалу.\n29‐чы тизим\nКажы ла кижи обществоныҥ алдында молјлу. Шак ла мында кижиниҥ\nтоло ло јайым ичкери ӧзӱми болор аргалу.\nКажы ла кижи бойыныҥ тап‐эриктерин ле јайымын јӱрӱмде кийдирип\nтура, јасакла јарадылган тудуларды буспас учурлу.Ӧскӧ улустыҥ\nтап‐эриктерин, јайымын тооп, баалап, демократиялык обществоныҥ\nтекши некелтезин, ээжизин буспас учурлу.\nБу тап‐эриктерди ле јайымды кийдирип, ол онойдо ок\nБириктирилген Нациялардыҥ Биригӱзиниҥ ээжилерине,\nнекелтелерине ол удура болбос учурлу.\n30‐чы тизим\nЧындык Декларацияда јарадылганын кандый бир ороонго, бир бӧлӱк\nулуска эмезе таҥынаҥ улуска кандый бир иш эдерге эмезе кандый\nбир керекти эдерге, чындык Декларацияда јарадылган тап‐эрикти\nле јайымды јоголторго ууландырылган деп оҥдоорго јарабас.",
            "Image": "9b199a007aec84dda9a6e85eaadf68f3"
        }
    }
}
