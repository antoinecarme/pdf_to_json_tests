{
    "MetaData": {
        "Author": null,
        "Creation_Date": 1581466885,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "be405cc3e85d1b8000ea9802b92d8abe",
            "Index": 0,
            "Label": "1",
            "Size": [
                595.0,
                842.0
            ],
            "Text": "Кижиниҥ тап‐эриктериниҥ Текши Декларациязы\nГенеральный Ассамблея 1948 јылдыҥ јаҥар айыныҥ 10‐чы кӱнинде јараткан\nЈартамал\nКижилик билезиниҥ ончо турчыларыныҥ јарамыкту, јакшы јанын, онойдо ок\nтеҥ‐тай ла туура салбас тап‐эриктерин ајаруга алганы олордыҥ јайымыныҥ,\nак‐чегиниҥ ле текшилей амыр‐энчӱниҥ тӧзӧгӧзи болот; кижиниҥ тап‐эригин\nкерекке албай, кыйа кӧргӧни шок‐табаруларга экелгенин ајаруга алып, оноҥ\nулам кижиликтиҥ агару кӱӱн‐табын ачындырат. Улуста ачык сӧстиҥ јайымы\nболотон ло једикпес‐тутактаҥ ла коркорынаҥ јайым јадынјӱрӱмди тӧзӧгӧни\nулустыҥ ичкери јӱткимели деп јарлалган; кижиниҥ тапэриги јасактыҥ јаҥыла\nкыйалтазы јогынаҥ корулалары ајаруга алылар учурлу. Чокымдап айтса, кижи\nкӧмӧ базышка удура туруп чыгарыныҥ эпаргазыла тузаланбазын; албатылар\nортодогы најылык колбулардыҥ ӧзӱмин јӧмӧӧрин ајаруга алып; онойдо ок\nБириктирилген Нациялардыҥ калыктары бойыныҥ Уставында кижиниҥ тӧс тап‐\nэригине бӱдӱмјизин јӧмӧгӧнин ајаруга алып, ӱзеери кажы ла кижиниҥ\nкижилик кӱӱндӱ байлыгын ла эр ле эпши кижиниҥ теҥ‐тай тап‐эриктӱ болорын\nајаруга алып, јайым айалгада социальный ичкери ӧзӱмди ле јадын‐јӱрӱмниҥ\nайалгазын оҥдолторын јӧмӧӧр деп шӱӱлтеге келген; турчы‐ороондор\nБириктирилген Нациялардыҥ Организациязыла ӧмӧ‐јӧмӧ иштеери деп\nмолјонгонын ајаруга алып, јӧмӧлтӧболуш ажыра текши тоомјыга ла кижиниҥ\nтап‐эриктерин ле тӧс јайымын буспас деп айдар керек; бу тап‐эриктердиҥ\nле јайымныҥ текши учурын оҥдоорын ајаруга алганы, бу молјуны јӱрӱмде\nтоло бӱдӱреринде сӱрекей јаан учурлу болгонын база ајаруга алып,\nГенеральный Ассамблея кижиниҥ тапэриктериниҥ чындык Текши Декларациязын\nјӱрӱмге кийдиретен каруулу иш деп јарлап јат. Каруулу ишти бӱдӱрерге\nтекши калыктар, ороондор јилбиркеп јӱткиир учурлу. Кажы ла кижи, онойдо\nок обществоныҥ кажы ла органы чындык, јӱрӱмдик Декларацияны ајаруга\nалып, ӱредӱниҥ ле билгирдиҥ шылтузында бу тап‐эриктерди ле јайымды\nтоорына, јеткилдеерине болужып‐јӧмӧжӧрине амадазын. Онойдо ок калыктар\nла ороондор ортодо иш ажыра озочыл амадулу, текшилей јарамыкту једимге\nједер. Ол каруулу ишти Бириктирилген Нациялардыҥ Организациязыныҥ турчы‐\nороондорыныҥ калыктары ортодо, онойдо ок олордыҥ юрисдикциязындагы\nјерлердеги јуртап јаткан калыктары ортодо текшилей тооп, јӱрӱмде\nкийдирерин јеткилдеер.\n1‐кы тизим\nОнчо улус ак‐јарыкка јайым ла теҥ‐тай тап‐эриктӱ туулат. Олор\nсанааукаалу ла чек кӱӱн‐тапту болуп бӱткен ле бой‐бойын карындаш кирези\nкӧрӧр лӧ јӱрер учурлу.\n2‐чи тизим\nКажы ла кижиде чындык Декларацияла јарадылган ончо тап‐эриктер ле јайым\nболор учурлу. Мында угы, бӱдӱминиҥ ӧҥи, бӱдӱми, тили, јаҥдаган јаҥы,\nполитикалык эмезе ӧскӧ кӧрӱми, угы‐тӧзи, социальный айалгазы, аргазы\nаайынча бир де аҥылаш‐ылгамал јок болор учурлу.\nОго ӱзеери кижиниҥ јуртап јаткан јеринеҥ камааны јогынаҥ политикалык\nтап‐эрик аайынча эмезе калыктар ортодогы учуры аайынча бир де аҥыланыш‐\nбашкаланыш болбос учурлу. Кижиниҥ јаткан јери кемнеҥ де камаанду, кемниҥ"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "6c827ad26ccbab194323096eb33be05f",
            "Index": 1,
            "Label": "2",
            "Size": [
                595.0,
                842.0
            ],
            "Text": "де корулында, бойын бойы башкарынбай да турган болзо эмезе бойыныҥ\n(јеринде) суверенитединде кандый бир тудулу да болгонынаҥ камаанду\nболбос учурлу.\n3‐чи тизим\nКажы ла кижи јадын‐јӱрӱмге, јайымга ла таҥынаҥ бойына тийерге јарабас\nтап‐эриктӱ.\n4‐чи тизим\nКем де јалчы эмезе албанду базынчык айалгада болбос учурлу; јалчыларды\nсадарыныҥ эмезе јалчыланарыныҥ, базынарыныҥ ончо бӱдӱми јарадылбай јат.\n5‐чи тизим\nКем де кандый да кыйынга эмезе оныҥ учурын, тоомјызын тӱжӱрип турган\nкижи кӱӱни јок базынышка алдыртпас учурлу.\n6‐чы тизим\nКажы ла кижи, кайда да јӱрзе, оныҥ правосубъектозын тоорына тап‐эриктӱ.\n7‐чи тизим\nОнчо улус јасактыҥ алдында теп‐теҥ, кандый ла ылгаш јогынаҥ јасактыҥ\nтеҥ‐тай корулына тап‐эриктӱ. Ончо улус чындык Декларацияны бузуп турган\nкыйыкташтаҥ теҥ‐тай корулга тап‐эриктӱ. Онойдо ок ондый кыйыкташка\nтектериштеҥ база тап‐эриктӱ.\n8‐чи тизим\nКажы ла кижи ого Конституцияла эмезе јасакла берилген тӧс тап‐эриктери\nбузулган тужында ийделӱ, тоомјылу эл јаргыларда тап‐эриктерин једимдӱ\nорныктырарга тап‐эриктӱ.\n9‐чы тизим\nКемди де тууразынаҥ олјолоорго, тударга эмезе сӱрерге јарабас.\n10‐чы тизим\nКажы ла кижи оныҥ тап‐эриктерин ле молјуларын чокымдаарга, онойдо ок ого\nэдилген уголовный бурулаштыҥ тӧзӧгӧзин чокымдаарга толо теҥ‐тайга\nтайанып, оныҥ кереги ачык‐јарык айалгада кӧрӱлзин ле јаргы ак‐чек,\nкемнеҥ де камаанду эмес чындык болзын деп тап‐эриктӱ.\n11‐чи тизим\nКажы ла кижи шок‐керек эткен деп бурулатса, оныҥ бурузы јок деп ачык\nјаргыда јасактыҥ ээжизиле јарталбаганча, ол ӧйдиҥ туркунына коруланарына\nкеректӱ ончо аргаларла јеткилделер деп тап‐эриктӱ.\nКем де кандый бир керекти эткен эмезе нени де этпеген деп шылтакка\nтайанып, шок‐керек эткен деп јаргылатпас учурлу. Шок‐керекти эдер\nтужында национальный јасак эмезе калыктар ортодогы тап‐эриктер аайынча\nшок керек деп чотолбогон болзо. Онойдо ок шок‐керек эдилген ӧйдӧ,"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "1cfdafb30cc14a4189430fa0371c8612",
            "Index": 2,
            "Label": "3",
            "Size": [
                595.0,
                842.0
            ],
            "Text": "болгодый кезедӱге кӧрӧ, кату кезедӱ эдилбес.\n12‐чи тизим\nОныҥ таҥынаҥ ла билелик јӱрӱмине тууразынаҥ кем де киришпес учурлу.\nОнойдо ок кем де оныҥ айыл‐јуртына, корреспонденциязыныҥ јажыдына эмезе\nоныҥ ады‐јолына, јӱрӱмине тууразынаҥ кирижер учуры јок. Кажы ла кижи\nондый табарудаҥ, кирижеринеҥ коруланар јасакка тап‐эриктӱ.\n13‐чи тизим\nКажы ла кижи кажы ла ороон кеминде јайым јӱрер ле јуртап јадарга јерди\nталдап алар аргалу.\nКажы ла кижи кандый ла ороонноҥ јӱре берер, ол тоодо бойыныҥ, онойдо ок\nбойыныҥ ороонына бурылар тап‐эриктӱ.\n14‐чи тизим\nКажы ла кижи истежӱдеҥ улам ӧскӧ ороондо коруланар јерди бедиреер ле\nкоруланар јерле тузаланар аргалу.\nБу тап‐эрикле кандый истежӱ тужында тузаланарга јарабас. Качан чын ла\nполитикалык эмес шок‐кылык эмезе керектер Бириктирилген Нациялардыҥ\nОрганизациязыныҥ амадуларына ла ээжилерине келишпей турза.\n15‐чи тизим\nКажы ла кижи гражданство алар тап‐эриктӱ.\nКандый да кижиниҥ гражданствозын эмезе гражданствозын кубултар тап‐\nэригин ала‐ кӧнчӧ айрыырга јарабас.\n16‐чы тизим\nЭр кемине јеткен эр ле эпши улус угы‐тӧзинеҥ эмезе јаҥдаган јаҥынаҥ\nкамааны јогынаҥ айыл‐јурт тудуп, билелӱ болор тап‐эриктӱ. Олор\nайылјуртты тӧзӧӧр, јуртаар ла айрылыжар тужында теҥ‐тай тап‐эрикле\nтузаланат.\nАйыл‐јурт тӧзӧп јаткан эки јаны экӱлези јайым ла эптӱ‐јӧптӱ сӧслӧ,\nкӱӱнле биригер аргалу.\nБиле обществонныҥ тӧзи, тӧзӧгӧзи, ол обществоныҥ ла государствоныҥ\nјанынаҥ корулашка тап‐эриктӱ.\n17‐чи тизим\nКажы ла кижи алкы‐јӧӧжӧ таҥынаҥ ээленер, эмезе ӧскӧлӧриле де кожо\nээленер тап‐эриктӱ.\nКемниҥ де алкы‐јӧӧжӧзин тууразынаҥ келип айрыырга јарабас.\n18‐чи тизим\nКажы ла кижи јайым кӱӱн‐санаага, ак‐чекке ле кудай јаҥына тап‐эриктӱ; бу\nтап‐эрикке бойыныҥ кудай јаҥын эмезе кӧрӱмин солыыры кирет, бойыныҥ"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "36297a465c447602daa335dae05f2f02",
            "Index": 3,
            "Label": "4",
            "Size": [
                595.0,
                842.0
            ],
            "Text": "јаҥын јайым јаҥдаары эмезе кӧрӱмин таҥынаҥ бойы, эмезе ӧскӧ улусла кожо\nјаҥдаары база кирет. Кудайлык чӱм‐јаҥ јаҥжыгуларды ӧткӱреринде\nтапэриктӱ.\n19‐чы тизим\nКажы ла кижи бойында јайым кӧрӱмдӱ ле оны јайым чыгара айдар тапэриктӱ.\nОл тап‐эрик аайынча бойыныҥ кӧрӱминеҥ јайым тудунар ла государствоныҥ\nгран‐кыйузынаҥ камааны јогынаҥ јетирӱлерди ле кӧрӱмсанааларды кандый ла\nэп‐сӱмелерле бедиреер, алар ла таркадар тап‐эриктӱ.\n20‐чи тизим\nКажы ла кижи амыр‐энчӱ јуундарга ла ассоциацияларга кирер јайым тап‐\nэриктӱ.\nКемди де кандый бир ассоциацияга албан кӱчле кийдирилер аргазы јок.\n21‐чи тизим\nКажы ла кижи ороонды башкарарында чике эмезе јайым талдап алган\nчыгартулу улус ажыра туружар тап‐эриктӱ.\nКажы ла кижи бойыныҥ ороонында госслужбага теҥ‐тай кирер тапэриктӱ.\nБашкаруныҥ јаҥыныҥ тӧзӧгӧзинде эл‐јонныҥ кӱӱн‐табы болор учурлу; ол\nкӱӱн‐тап аҥылу ӧйдиҥ бажында ӧдӱп турган ак‐чек талдаштарда кӧрӱлер\nучурлу. Ол талдаштар текши ле теҥ‐тай талдаачы тап‐эрикле ӧдӧр учурлу.\nЈажытту ӱнберишле эмезе јайым ӱнберишти јеткилдеечи ӧскӧ дӧ бӱдӱмле\nӧткӱрилзин.\n22‐чи тизим\nКажы ла кижи обществоныҥ турчызы, айдарда, ол социальный јеткилдешке,\nјайым ӧзӱмге тап‐эриктӱ. Ол экономикалык, социальный ла культурный\nбӧлӱктерде национальный эп‐аргалар ла калыктар ортодо ӧмӧ‐јӧмӧ иш,\nонойдо ок кажы ла ороонныҥ сайламазы ла аргалары ажыра ичкери ӧзӧр тап‐\nэриктӱ.\n23‐чи тизим\nКажы ла кижи ишке, ишти јайым талдаарына, иште ак‐чек ле јарамыкту\nайалгага, иштеер јери јок айалгадаҥ корулалар тап‐эриктӱ.\nКажы ла кижи кандый да кыйыкташ јогынаҥ теҥ‐тай иш учун теҥ‐тай ишјалду\nболор тап‐эриктӱ.\nКажы ла кижи јолду кайралга тап‐эриктӱ. Онызы кижиге керектӱ јадын‐\nјӱрӱмге ле билезине јарамыкту јадынды јеткилдеер учурлу. Керек тужында,\nӧскӧ дӧ социальный јеткилдешле ӱзеери јеткилделер.\nКажы ла кижи профсоюзный биригӱни тӧзӧӧр лӧ профсоюзтарга бойыныҥ\nјилбӱлерин корыыр амадула кирер тап‐эриктӱ.\n24‐чи тизим\nКажы ла кижи амыраарга ла бош ӧйгӧ тап‐эриктӱ. Онойдо ок иштеер кӱнди"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "83127031578996b3c45d7b0f658faaaf",
            "Index": 4,
            "Label": "5",
            "Size": [
                595.0,
                842.0
            ],
            "Text": "керектӱ кеминде тузаланары ла тӧлӧлип турган јаҥжыккан амыралта (отпуск)\nкерегинде тап‐эрик база кирет.\n25‐чи тизим\nКажы ла кижи јӱрӱмдик кеми бийик болорына тап‐эриктӱ. Курсактамагы,\nкийим‐тудумы, айыл‐јурты, медициналык јеткидежи, керектӱ соцјеткилдеш\nсу‐кадыкты, јадын‐јӱрӱмди керектӱ кеминде, некелтелерге келиштире болор\nучурлу. Иш јок артса, оору‐јобол болзо, кенек артса, јаҥыскан артса,\nкарыыр јажы јетсе эмезе оныҥ бойынаҥ камааны јок кӱч айалга боло берзе,\nкажы ла кижи тап‐эриктӱ.\nЭнелик ле оогош балдар аҥылу болушта ла кичеемелге тап‐эрик берет. Ончо\nбалдар биледе, онойдо ок биледе эмес те айалгада чыккан болзо, ончозы\nтеҥ‐тай социальный корулашла тузаланар учурлу.\n26‐чы тизим\nКажы ла кижи ӱредӱге тап‐эриктӱ. Ӱредӱлик акча тӧлӧбӧзинеҥ болор учурлу.\nАнчада ла баштамы ла текши ӱредӱлик. Баштамы ӱредӱлик кыйалтазы јогынаҥ\nболор учурлу. Технический ле профессиональный ӱредӱ ончозына јарамыкту\nболор учурлу. Кажы ла кижиниҥ аргаларына тайанып, бийик ӱредӱ база\nончозына јолду болор керек.\nӰредӱлик кижиниҥ ичкери ӧзӱмине ууламјылу болор учурлу. Кижиниҥ тап‐\nэриктерине ле јайымыныҥ тӧс ууламјыларын элбедерине ууландырылар учурлу.\nӰредӱни калыктар ортодо тоомјыга, најылыкка, текши тил табарына јолду\nболор учурлу. Угы‐тӧзи ле јаҥдаган јаҥдары аайынча бӧлӱктер ортодо\nоҥдомолды јӧмӧӧр. Амыр‐энчӱни јӧмӧӧри аайынча Бириктирилген Нациялардыҥ\nБиригӱзиниҥ ӧткӱрип турган ижин јӧмӧӧр учурлу.\nАда‐энелер оогош балдарына ӱредӱликтиҥ бӱдӱмин талдаарында тапэриктӱ.\n27‐чи тизим\nКажы ла кижи обществоныҥ культурный јӱрӱминде эрчимдӱ туружар тап‐\nэриктӱ. Кеендикле таныжар, билим ӧзӱмде туружар, турулталарыла тузаланар\nаргалу.\nКажы ла кижи оныҥ кӧгӱс байлыгын, ар‐јӧӧжӧлик јилбӱлерин корыыр тап‐\nэриктӱ. Билим, литературалык эмезе художественный иштиҥ авторы болзо, ол\nтап‐эриктӱ болор учурлу.\n28‐чи тизим\nКажы лакижи социальный ла калык ортодогы ээжи‐аайга тап‐эриктӱ. Мында\nчындык Декларацияда јарадылган тап‐эриктер ле јайым бӱткӱлинче бӱдер\nаргалу.\n29‐чы тизим\nКажы ла кижи обществоныҥ алдында молјлу. Шак ла мында кижиниҥ толо ло\nјайым ичкери ӧзӱми болор аргалу.\nКажы ла кижи бойыныҥ тап‐эриктерин ле јайымын јӱрӱмде кийдирип тура,\nјасакла јарадылган тудуларды буспас учурлу.Ӧскӧ улустыҥ тап‐эриктерин,"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "fda5e3d7d83a3d1bc518874edf02d6cb",
            "Index": 5,
            "Label": "6",
            "Size": [
                595.0,
                842.0
            ],
            "Text": "јайымын тооп, баалап, демократиялык обществоныҥ текши некелтезин,\nээжизин буспас учурлу.\nБу тап‐эриктерди ле јайымды кийдирип, ол онойдо ок Бириктирилген\nНациялардыҥ Биригӱзиниҥ ээжилерине, некелтелерине ол удура болбос\nучурлу.\n30‐чы тизим\nЧындык Декларацияда јарадылганын кандый бир ороонго, бир бӧлӱк улуска\nэмезе таҥынаҥ улуска кандый бир иш эдерге эмезе кандый бир керекти\nэдерге, чындык Декларацияда јарадылган тап‐эрикти ле јайымды јоголторго\nууландырылган деп оҥдоорго јарабас."
        }
    }
}
