{
    "MetaData": {
        "Author": null,
        "Creation_Date": 1581470348,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "a04b7f7e998a12c0bfb40151a4125fe2",
            "Index": 0,
            "Label": "1",
            "Size": [
                595.0,
                842.0
            ],
            "Text": "INTËRU MUNDUCHO LAPAN RUNAKUNAPA DERËCHUNKUNANTA WILAKUSHQAN\nKAYNOQ NIRMI QALAYKUN\nMunashqantsita ruranantsipaq, runakuna ali jusgashqa kananpaq, y ali kawanantsipaqpis\nkay patsacho, tantyashwan imanoq lapantsikunapis bälishqantsita. Tsaynoqpa tantyashwan\nimanoq lapan runa mayintsikuna derëchun nishqankunata tsararaykashqanta. Manami pipis\nkay derëchun nishqankunata kachanmantsu.\nWakinkuna kay derëchun nishqankunata despresyar mana reqipäkushpan pasaypa mana ali\nkaqkunata rurapäkun. Rurapäkuptin interu munducho lapan runakuna shonqun rurincho\nrabyakärin. Tsawraqa lapanpita mas munashqannoq wilakärin mas alina kawapäkunanpaq\nkaynoq nir: \"Lapan runakuna mana mantsakuypa kawanmanna y pishiychöpis manami\nkanmannatsu. Tsaynoqpis lapan runakuna ima yarpashqankunalatapis parlanman y\nmunashqankunalamanpis kriyinman\".\nLaykuna kanman runakunapa derëchun nishqankuna mana elqashqa kananpaq. Tsay presïsumi\nkaykan. Mana kaptenqa imatapis mas rurayta mana pwëdir runakuna imaykanoqpapis mana ali\nawturidäkunapa kontran sharkapakun y tukuynoqpa nakatsikoqkunata elqätsipäkun.\nTsaynoqmi lapan nasyunkuna amistächo kawapäkunman. Tsaypis presïsumi.\nLapan nasyunkunapa delegädunkuna juntakärir eskribipäkorqan Nasyones Unidas nishqanpa\nqalaykatsinan kartata. Tsay kartacho eskribipäkorqan runakunapa derëchun\nnishqankunapita. Tsaynoqpis eskribipäkorqan imanoq runakuna balurniyoq kashqanta, y\nolqupaq warmipaqpis derëchun nishqankuna iwal kashqanta. Tsay eskribishqankunaman\nyärakärin Nasyones Unidas nishqanpa myemrunkuna. Tsaynoqpis tsay kartacho eskribiraykan\nkaynoq nir: \"Librina arupäkushun ali kawayman chayapäkunantsipaq\" nir.\nNasyones Unidas nishqanpa lapan myemrunkuna promitipakorqan yanapänakur arupäkunanpaq\ninteru munducho runakunapa derëchun nishqankuna respitashqa kar kumplikänanpaq.\nKay promitishqanqa ali rurakashqa kananpaq, Iapantsikunapis juk yarpayla\ntantyapäkushwan kay derëchun nishqankunata.\nTsaymi Nasyones Unidaspa juntakashqan runakuna wilakun kayta:\nINTËRU MUNDUCHO LAPAN RUNAKUNAPA DERËCHUNKUNAPITA WILAKUSHQAN\nKay wilakushqan lapan runakunapis nasyunkunapis iwal tantyapäkunanpaq tsay derëchun\nnishqankunapitami. Tsaynoqpaqa lapan runakunapis y mandaq awturidäkunapis, kay\nwilakushqanman yarpashqala kashpanqa, yachatsipäkunman wakinkunata kay derëchun\nnishqankunata respitananpaq. Tsaynoqpis juklä nasyunkunawanpis shumaq animatsipäkunman\nnasyunnincho kaqkunata y wakin munaynincho kaqkunatapis kaynoq nir ninanpaq: \"Kay\nderëchun nishqankuna lapan runakunapaqmi. Noqa tsay derëchunkuna nishqannoqlami ali\nkawashaq runa mayëkunawan'.\nNISHOAN JUK (1)\nLapantsikunapis Iibrimi yurishqantsi. Bälintsimi y derëchuntsikunapis\nwakinkaqkunanoqlapami. Yarpaynintsikunapis kaykanmi runa mayintsikunawan juk wawqinoq\nkuyanakur kawapäkunantsipaq.\nNISHQAN ISHKAY (2)"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "eef11d3a5f57c727427dcb6993c63f8e",
            "Index": 1,
            "Label": "2",
            "Size": [
                595.0,
                842.0
            ],
            "Text": "Lapantsikunapaqpis kay wilakushqancho eskribishqankaq dere.chuntsikuna. Kay\nderëchuntsikuna iwalla kanman ima räsa runakunapaqpis, yoraqpaq yanapaqpis, warmipaq\nolqupaqpis ima kläsi rimaqkunapaqpis, mayqan relijyunkunaman kriyeqkunapaqpis, tsaynoq\nima politikacho pureqkunapaqpis, mayqan nasyunpita runakunapaqpis, riku runakunapaq\npobri runakunapaqpis, imanoq yurishqa kaqkunapaqpis, y tsaynoq imanoq kawaqkunapaqpis.\nKay derëchuntsikuna iwalla kanman lapantsikunapaqpis. Markantsi nasyunnoq kaptin o mana\nnasyunnoq kaptinpis, markantsi kikintsipa munaynintsicho kaptin o jukpa munaynincho\nkaptinpis, markantsipa awturidäninkuna imanoq kaptinpis, derëchuntsikuna iwalla kanman.\nNISHQAN KIMSA (3)\nLapantsikunapami derëchuntsi kan mana pipis wanutsimänantsipaq, Iibri munaynintsicho\nkawanantsipaq, y mana pipitapis mantsakuypa kawanantsipaq.\nNISHQAN CHUSKU (4)\nManami pipis rantishqa runanoq arunmantsu jukpaq.\nNISHOAN PITSQA (5)\nKastigashqa karpis, manami pipis fiypa nakatsishqaqa kanmantsu animal nakatsishqa\nkashqannoq, ni pasaypa umillatsishqapis kanmantsu.\nNISHQAN SOQTA (6)\nLapantsikunatapis maycho tsaychöpis awturidäkuna mana jarukuylapa ali respitamashwan.\nNISHQAN QANCHIS (7)\nLaykuna jusgamashwan lapantsita iwalla. Kay karta eskribishqa kashqanpita mana\nkäsukoqkunapita Iaykuna kuydamashwan lapantsikunatapis mana despresyashqa kaylapa.\nNISHQAN PUSAQ (8)\nJuk runa, nasyunninpa layninta mana käsukur, mana al ita ruramaptintsi, derëchuntsi\nkanmi awturidäkunaman kejakoq aywanantsipaq. Y tsaycho lapantsi atyendishqa kashwan\niwalla.\nNISHQAN ISQUN (9)\nManami pipis lutalaqa prësutsishqa kanmantsu karsil wayiman. Ni tsaynoqpis lutalaqa\nqarqushqa kanmantsu markanpita.\nNISHOAN CHUNKA (10)\nLapantsikunapami derëchuntsi kan imalapitapis runakunapa nawpancho jusgashqa\nkanantsipaq, alipita mana alipitapis. Tsay mana alita jusganman juk tsaycho mana\njatikashqa kaq awturidä iwalla mana mayqanpapis faburnin sharkuylapa.\nNISHQAN CHUNKA JUK (11)\nLapantsikunapami derëchuntsi kan \"Jutsaynaqmi kanki\" nimänantsipaq imalapitapis\nakusashqa kaptintsipis manaraq shumaq musyakashqa kaptenqa. Lay nishqannoq musyakashqa\nkanman lapan runakunapa nawpancho imalapis defyendikunantsipaqnoq kaykaptenqa.\nManami pipis kondenashqa kanmantsu rurashqanpita y mana rurashqanpitapis tsay jinan"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "47cee7f480a068cb6bbd188732737b5f",
            "Index": 2,
            "Label": "3",
            "Size": [
                595.0,
                842.0
            ],
            "Text": "öraqa mana nawpapita patsa nasyunninpa laynincho \"tsaynoq katsun\" nishqa kaptin, y\ntsaynoqpis lapan nasyunkunapa yarpashqan layninkunachöpis. Jutsantsikunapita\nkastigashqa kanantsipaq kaqkunapita manami mastaqa kastigashqa kashwantsu jutsantsi\nkaptinpis.\nNISHQAN CHUNKA ISHKAY (12)\nJuk runataqa manami pipis lutalaqa imatapis ruranmantsu: kikinta, familyankunata, ni\nwayinkunatapis. Ni eskribishqan kartankunatapis ama kichanmantsu. Tsaynoqpis ama\nashlinmantsu. Lapantsikunapami derëchuntsi kan tsaykunapita laykuna kuydamänantsipaq.\nNISHQAN CHUNKA KIMSA (13)\nLapantsikunapami derëchuntsi kan maypapis libri purikunantsipaq y maychöpis\nnasyunnintsichöqa täkunantsipaq.\nLapantsikunapami derëchuntsi kan kikintsipa nasyunnintsikunapita yarqunantsipaq y\ntsaynoqpis kutimunantispaq.\nNISHQAN CHUNKA CHUSKU (14)\nLapantsikunapami derëchuntsi kan juklä nasyunkunacho wayintsita ashir täkunantsipaq\nqatikachämaqnintsikuna kaptin.\nMarkantsipa kontran ni Nasyones Unidaspa kontran juk runa ima jutsatapis rurar manami\nninmantsu \"Noqapa derëchö kanmi juklä nasyunman aywakur täkunäpaq qatikachamaqn.\nkaptin.\" Jutsantsikuna ima politikakunapita kaptinmi itsanqa derëchuntsi kan\nqeshpikunantsipaq.\nNISHQAN CHUNKA PITSQA (15)\nLapantsikunapami derëchuntsi kan may nasyunkunamanpis pertene.sinantsipaq.\nJuk nasyunman pertenësiyta munaptintsi, manami pipis lutalaqa nimashwantsu \"Manami qam\npertenësinkimantsu kay nasyunman.\" Tsaynoqpis lutalaqa nimashwantsu \"Qam manami\nkikikipa nasyunnikimanpis pertene'sinkimantsu.\"\nNISHQAN CHUNKA SOQTA (16)\nOlqupapis y warmipapis, edäninman chayaptin, derëchun kanmi kasarakunanpaq. Tsaynoq\nderëchun kan kasarakunanpaq ima räsa runakunawanpis, mayqan nasyunman\npertene.seqkunawanpis, ima relijyunkunaman kriyeqkunawanpis. Tsaynoq kasarakurmi\nderëchun kan familyanta formananpaq. Kasädu kar, rakikashqa kar, o mayqankuna nawpata\nwanuptinpis, derëchunkuna kanmi iwalla olqupaq y warmipaqpis.\nManami pipis fersanmantsu kasarakunanpaqqa. Itsanqa kasarakärenqa kikinkuna awninakur\nmunanakushqalanpita.\nTsay kasarashqa kaqkunapitami juntakashqa kaykan lapan markakunapis. Tsaynoqpis\nderëchun kanmi runakuna y nasyunpa mandaqninkunapis kasarashqa kaqkunata kuydananpaq.\nNISHQAN CHUNKA QANCHIS (17)\nLapantsikunapami derëchuntsi kan imaykantsikunapis kikintsipaq kananpaq. Y tsaynoqpis\nderëchuntsi kanmi pi lawanpis imaykantsikunalachöpis dwëñunoq kapäkunantsipaq.\nManami pipis lutalaqa qechunmantsu pitapis imalankunatapis."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "47e995a36e0f13d7791a759f3f2f52c1",
            "Index": 3,
            "Label": "4",
            "Size": [
                595.0,
                842.0
            ],
            "Text": "NISHQAN CHUNKA PUSAQ (18)\nLapantsikunapami derëchuntsi kan shonquntsicho munashqantsita yarpanantsipaq y\nmunashqantsi relijyunman kriyinantsipaq. Tsaynoq derëchuntsi kaptin trukashwan juk\nrelijyunpita juk relijyunmanpis. Relijyunnintsita rikatsikushwan japalantsi y wakin\nrunakunawanpis, kikintsikunalapaq o runakunapa nawpanchöpis. Tsaynoq rikatsikushwan\nyachatsikushpantsi, kumplishpantsi, y kultuntsikunata rurashpantsi.\nNISHQAN CHUNKA ISQUN (19)\nLapantsikunapami derëchuntsi kan yarpashqantsita parlanantsipaq mana pipis\nfastidyaylapa. Tsaynoqpis derëchuntsi kanmi ima notisyakunalatapis ashinantsipaq\nrunakunata mayatsinantsipaq imaykanoqpapis: parlaypa, eskribiypa, o radyupa\npasatsiypapis mayqan nasyunkunamanpis.\nNISHQAN ISHKAY CHUNKA (20)\nLapantsikunapami derëchuntsi kan juk patsalaman juntakänantsipaq itsanqa mana búllata\nruraylapa.\nMana munaptenqa manami pipis pitapis \"kay noqakunaman pertenësiy\" ninmantsu fersaypaqa.\nNISHQAN ISHKAY CHUNKA JUK (21)\nLapantsikunapami derëchuntsi kan nasyunnintsikunacho mandaq kayta munar chayanantsipaq.\nTsaynoqpis derëchuntsi kanmi kikintsi jukta munashqantsi kaqta akranantsipaqpis mandaq\nkananpaq.\nLapantsikunapami derëchuntsi kan iwalla awturidä kanantsipaq nasyunnintsikunachöpis.\nMarkakunapa munayninchömi churakashqa kanman gobyernupa yanapäsheqnin awturidäkuna.\nTsaykuna rurakashqa kanman käda bötukuna watakunalacho. Tsaymi Iapantsikuna imanoq\nkarpis munashqantsi kaqpaq iwalla pakaylapa bötushwan. Tsaycho gänaq kaqmi yaykunman\nawturidä kananpaq. Mana pakaylapa bötorqa juknoqpa bötushwan awturidänintsikuna\nmarkantsi munashqannoq akrashqa kananpaq.\nNISHQAN ISHKAY CHUNKA ISHKAY (22)\nLapantsikunapami derëchuntsi kan ali kawanantsipaq. Wakin imayoqpis kaqkuna\nyanapäshinman mana imayoqpis kaqkunata. Tsaynoqpis nasyunnintsipita y juklä\nnasyunkunapitapis pwëdishqanyaq yanapäshinman pishiycho kawaqkunata lapan derëchunkuna\nkumplikänanpaq. Tsay yanapäshiy kanman respitashqa kanantsipaq y kikintsi\naliyätsikunantsipaqpis.\nNISHQAN ISHKAY CHUNKA KIMSA (23)\nLapantsikunapami derëchuntsi kan kikintsikuna munashqantsinoq arunantsipaq mana\ndespresyashqa kaylapa. Shumaq sigurashqa kanman ima aruychöpis. Y tsaynoqpis\naruynintsipita yarquptintseqa yanapäshishqa kashwan imalawanpis.\nLapantsikunapamj derëchuntsi kan mana despresyaylapa aruynintsikunacho iwal\ngänanantsipaq wakin aroq mayintsikunanoq.\nLapan aroqkunapami derëchun kan ali pägashqa kananpaq kikinpaqpis y familyankunapaqpis\nali respitashqa runanoq kawananpaq. Pishëpakoqnoq kaptenqa yanapäshishqa kanman\nimanoqpapis runa mayinkunapita."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "0728c1885a0e5156860296fcc5be0e87",
            "Index": 4,
            "Label": "5",
            "Size": [
                595.0,
                842.0
            ],
            "Text": "Lapantsikunapami derëchuntsi kan aroq mayintsikunawan juntakaykur imalatapis\nformanantsipaq mandaqnintsikunapita respi tatsimänantsipaq.\nNISHQAN ISHKAY CHUNKA CHUSKU (24)\nLapantsikunapami derëchuntsi kan aruynintsikunapita jamakunantsipaq. Manami aläpaqa\narushwantsu pwëdishqantsipita mastaqa. Y tsaypita juk watata kumplirkuptin\nbakasyunnintsi kanman itsanqa pägashqa\nNISHQAN ISHKAY CHUNKA PITSQA (25)\nLapantsikunapami derëchuntsi kan ima!antsikunapis ali aypänanpaq kikintsikunapaq y\nfamilyantsikunapaqpis. Tsaykunapaqqa kanman kaykuna: mikuynintsikuna, röpantsikuna,\nwayintsikunapis. Tsaynoqpis qeshyaptintsi mëdikukuna atyendimashwan, y imalachöpis\nwakin runakuna yanapäshimashwan. Tsaynoqpis derëchuntsi kanmi kuydashqa kanantsipaq\nmana aruynintsi kaptin, qeshyaqtukur mana aruyta pwëdiptintsipis, byúdayashqa\nkaptintsipis, awkin kaptintsipis, o ima desgrasya päsamaptintsipis.\nWachaq warmipa y akapa wamrankunapapis derëchun kanmi shumaq ali kuydashqa kananpaq.\nKasarashqa kaqkunapa y mana kasarashqa kaqkunapapis wamrankuna iwalla derëchun kanmi\nkuydashqa kananpaq.\nNISHQAN ISHKAY CHUNKA SOQTA (26)\nLapantsikunapami derëchuntsi kan dembaldila primarya kaq eskwëlakunaman yachakoq\nyaykunantsipaq. Manami ni juklaylapis mana yachakuypaqa kanmantsu. Tsaynoqpis mas jatun\nkaq yachakuy eskwëlakunapis kanman imalapis kayta munaptintsi yachakunantsipaq. Tsay\neskwëlakunaqa lapan runakunata chaskinman iwalla yachashqantupu.\nKay yachakuy kanman noqantsikuna runa mayintsikunawan ali shonquyoq kanantsipaq.\nTsaynoqpis kanman runa mayintsikunapa derëchunkunata respitanantsipaq,\ntantyanakunantsipaq, pasensyantsi kananpaq y pipis yanasantsi kananpaq. Tsaykuna kanman\nmarkantsikunawan, juklä nasyunkunawan, jukniraq räsakunawan, ima relijyunkunaman\nkriyeqkunawanpis. Tsaynoqpis yachakuy kanman yanapänantsipaq Nasyones Unidasta\nrunakunata ali kawayman churananpaq.\nTaytankunapami derëchun kan tsurinkunata munashqannoq imanoqpapis edukananpaq.\nNISHOAN ISHKAY CHUNKA QANCHI (27)\nLapantsikunapami derëchuntsi kan markantsikunacho kustumrintsikunata ruranantsipaq.\nTsaynoqpa munaq kaqpa derëchun kan kantananpaq, dansananpaq, dibuj ananpaq, tukananpaq,\npuklananpaq, y imalatapis rurananpaq markanpa kustumrin kashqannoq. Tsaynoqpis juk\nyachaq imalatapis mushoqta ruraptenqa tsay kanman lapantsikunapaq juknintsi y\njuknintsipis mas ali kawanantsipaq.\nLapantsikunapami derëchuntsi kan imalatapis mushoqta ruraptintsi o eskribiptintsi\nkikilantsipaq gänashqantsi kaqkuna kananpaq. Manami pipis ninmantsu lulakushpan \"Noqami\nrurashqä kayta\" tsaynoqpa apakunanpaq ruraq kaqpa derëchunta.\nNISHQAN ISHKAY CHUNKA PUSAQ (28)\nLapantsikunapami derëchuntsi kan gobyernuntsi kananpaq nasyunnintsikunacho y lapan\nnasyunkuna juntakashqanchöpis kay derëchuntsikúna rasunpa kumplikashqa kananpaq.\nNISHQAN ISHKAY CHUNKA ISQUN (29)"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d96b04f97830ec592bc8ca92b572a468",
            "Index": 5,
            "Label": "6",
            "Size": [
                595.0,
                842.0
            ],
            "Text": "Lapantsikunapami ruranantsikuna kan markantsicho kumplinantsipaq. Tsaynoqlapami\naliyätsikuntsi kikintsikuna.\nDerëchuntsikunata rurarpis mana qechushwantsu jukpa derëchunkunata. Tsaypaq kanmi\nlaykuna respitatsikunantsipaq y tsaynoqpis reqitsimänantsipaq wakinkunapa\nderëchunkunapis kashqanta. Tsaynoqpis tsay laykuna kaykan ali shonquyoq runakuna\nkanantsipaq, ali respitanakunantsipaq, y ali runa mayintsikunawan kawanantsipaq. Tsay\nali kaway kaykan runakuna awturidäninkunapaq bötushqan nasyunkunacho.\nKay derëchuntsikunata kumplishpantsi manami Nasyones Unidas nishqankunapa kontrannin\nyarqushwantsu.\nNISHQAN KIMSA CHUNKA (30)\nKay nishqankunacho manami qam tarinkimantsu derëchuykikuna kaptin pipa\nderëchunkunatapis elqätsinaykipaq imata rurashpaykipis. Tsaynoq kaykan qampaq, juk\nnasyunpaq, juntakashqa runakunapaq, o pi runalapaqpis."
        }
    }
}
