{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470332,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "INT\u00cbRU MUNDUCHO LAPAN RUNAKUNAPA DER\u00cbCHUNKUNANTA WILAKUSHQAN\nKAYNOQ NIRMI QALAYKUN\nMunashqantsita ruranantsipaq, runakuna ali jusgashqa kananpaq, y ali kawanantsipaqpis kay patsacho, tantyashwan\nimanoq lapantsikunapis b\u00e4lishqantsita. Tsaynoqpa tantyashwan imanoq lapan runa mayintsikuna der\u00ebchun nishqankunata\ntsararaykashqanta. Manami pipis kay der\u00ebchun nishqankunata kachanmantsu.\nWakinkuna kay der\u00ebchun nishqankunata despresyar mana reqip\u00e4kushpan pasaypa mana ali kaqkunata rurap\u00e4kun.\nRurap\u00e4kuptin interu munducho lapan runakuna shonqun rurincho rabyak\u00e4rin. Tsawraqa lapanpita mas munashqannoq\nwilak\u00e4rin mas alina kawap\u00e4kunanpaq kaynoq nir: \"Lapan runakuna mana mantsakuypa kawanmanna y pishiych\u00f6pis manami\nkanmannatsu. Tsaynoqpis lapan runakuna ima yarpashqankunalatapis parlanman y munashqankunalamanpis kriyinman\".\nLaykuna kanman runakunapa der\u00ebchun nishqankuna mana elqashqa kananpaq. Tsay pres\u00efsumi kaykan. Mana kaptenqa\nimatapis mas rurayta mana pw\u00ebdir runakuna imaykanoqpapis mana ali awturid\u00e4kunapa kontran sharkapakun y tukuynoqpa\nnakatsikoqkunata elq\u00e4tsip\u00e4kun.\nTsaynoqmi lapan nasyunkuna amist\u00e4cho kawap\u00e4kunman. Tsaypis pres\u00efsumi.\nLapan nasyunkunapa deleg\u00e4dunkuna juntak\u00e4rir eskribip\u00e4korqan Nasyones Unidas nishqanpa qalaykatsinan kartata. Tsay\nkartacho eskribip\u00e4korqan runakunapa der\u00ebchun nishqankunapita. Tsaynoqpis eskribip\u00e4korqan imanoq runakuna\nbalurniyoq kashqanta, y olqupaq warmipaqpis der\u00ebchun nishqankuna iwal kashqanta. Tsay eskribishqankunaman\ny\u00e4rak\u00e4rin Nasyones Unidas nishqanpa myemrunkuna. Tsaynoqpis tsay kartacho eskribiraykan kaynoq nir: \"Librina\narup\u00e4kushun ali kawayman chayap\u00e4kunantsipaq\" nir.\nNasyones Unidas nishqanpa lapan myemrunkuna promitipakorqan yanap\u00e4nakur arup\u00e4kunanpaq interu munducho runakunapa\nder\u00ebchun nishqankuna respitashqa kar kumplik\u00e4nanpaq.\nKay promitishqanqa ali rurakashqa kananpaq, Iapantsikunapis juk yarpayla tantyap\u00e4kushwan kay der\u00ebchun\nnishqankunata.\nTsaymi Nasyones Unidaspa juntakashqan runakuna wilakun kayta:\nINT\u00cbRU MUNDUCHO LAPAN RUNAKUNAPA DER\u00cbCHUNKUNAPITA WILAKUSHQAN\nKay wilakushqan lapan runakunapis nasyunkunapis iwal tantyap\u00e4kunanpaq tsay der\u00ebchun nishqankunapitami. Tsaynoqpaqa\nlapan runakunapis y mandaq awturid\u00e4kunapis, kay wilakushqanman yarpashqala kashpanqa, yachatsip\u00e4kunman wakinkunata\nkay der\u00ebchun nishqankunata respitananpaq. Tsaynoqpis jukl\u00e4 nasyunkunawanpis shumaq animatsip\u00e4kunman nasyunnincho\nkaqkunata y wakin munaynincho kaqkunatapis kaynoq nir ninanpaq: \"Kay der\u00ebchun nishqankuna lapan runakunapaqmi.\nNoqa tsay der\u00ebchunkuna nishqannoqlami ali kawashaq runa may\u00ebkunawan'.\nNISHOAN JUK (1)\nLapantsikunapis Iibrimi yurishqantsi. B\u00e4lintsimi y der\u00ebchuntsikunapis wakinkaqkunanoqlapami. Yarpaynintsikunapis\nkaykanmi runa mayintsikunawan juk wawqinoq kuyanakur kawap\u00e4kunantsipaq.\nNISHQAN ISHKAY (2)\nLapantsikunapaqpis kay wilakushqancho eskribishqankaq dere.chuntsikuna. Kay der\u00ebchuntsikuna iwalla kanman ima r\u00e4sa\nrunakunapaqpis, yoraqpaq yanapaqpis, warmipaq olqupaqpis ima kl\u00e4si rimaqkunapaqpis, mayqan relijyunkunaman\nkriyeqkunapaqpis, tsaynoq ima politikacho pureqkunapaqpis, mayqan nasyunpita runakunapaqpis, riku runakunapaq\npobri runakunapaqpis, imanoq yurishqa kaqkunapaqpis, y tsaynoq imanoq kawaqkunapaqpis.\nKay der\u00ebchuntsikuna iwalla kanman lapantsikunapaqpis. Markantsi nasyunnoq kaptin o mana nasyunnoq kaptinpis,\nmarkantsi kikintsipa munaynintsicho kaptin o jukpa munaynincho kaptinpis, markantsipa awturid\u00e4ninkuna imanoq\nkaptinpis, der\u00ebchuntsikuna iwalla kanman.\nNISHQAN KIMSA (3)\nLapantsikunapami der\u00ebchuntsi kan mana pipis wanutsim\u00e4nantsipaq, Iibri munaynintsicho kawanantsipaq, y mana\npipitapis mantsakuypa kawanantsipaq.\nNISHQAN CHUSKU (4)\nManami pipis rantishqa runanoq arunmantsu jukpaq.\nNISHOAN PITSQA (5)\nKastigashqa karpis, manami pipis fiypa nakatsishqaqa kanmantsu animal nakatsishqa kashqannoq, ni pasaypa\numillatsishqapis kanmantsu.\nNISHQAN SOQTA (6)\nLapantsikunatapis maycho tsaych\u00f6pis awturid\u00e4kuna mana jarukuylapa ali respitamashwan.\nNISHQAN QANCHIS (7)\nLaykuna jusgamashwan lapantsita iwalla. Kay karta eskribishqa kashqanpita mana k\u00e4sukoqkunapita Iaykuna\nkuydamashwan lapantsikunatapis mana despresyashqa kaylapa.",
            "Image": "fd2d1301e6a1a10d17be40d857831e1e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "NISHQAN PUSAQ (8)\nJuk runa, nasyunninpa layninta mana k\u00e4sukur, mana al ita ruramaptintsi, der\u00ebchuntsi kanmi awturid\u00e4kunaman kejakoq\naywanantsipaq. Y tsaycho lapantsi atyendishqa kashwan iwalla.\nNISHQAN ISQUN (9)\nManami pipis lutalaqa pr\u00ebsutsishqa kanmantsu karsil wayiman. Ni tsaynoqpis lutalaqa qarqushqa kanmantsu\nmarkanpita.\nNISHOAN CHUNKA (10)\nLapantsikunapami der\u00ebchuntsi kan imalapitapis runakunapa nawpancho jusgashqa kanantsipaq, alipita mana alipitapis.\nTsay mana alita jusganman juk tsaycho mana jatikashqa kaq awturid\u00e4 iwalla mana mayqanpapis faburnin sharkuylapa.\nNISHQAN CHUNKA JUK (11)\nLapantsikunapami der\u00ebchuntsi kan \"Jutsaynaqmi kanki\" nim\u00e4nantsipaq imalapitapis akusashqa kaptintsipis manaraq\nshumaq musyakashqa kaptenqa. Lay nishqannoq musyakashqa kanman lapan runakunapa nawpancho imalapis\ndefyendikunantsipaqnoq kaykaptenqa.\nManami pipis kondenashqa kanmantsu rurashqanpita y mana rurashqanpitapis tsay jinan \u00f6raqa mana nawpapita patsa\nnasyunninpa laynincho \"tsaynoq katsun\" nishqa kaptin, y tsaynoqpis lapan nasyunkunapa yarpashqan layninkunach\u00f6pis.\nJutsantsikunapita kastigashqa kanantsipaq kaqkunapita manami mastaqa kastigashqa kashwantsu jutsantsi kaptinpis.\nNISHQAN CHUNKA ISHKAY (12)\nJuk runataqa manami pipis lutalaqa imatapis ruranmantsu: kikinta, familyankunata, ni wayinkunatapis. Ni\neskribishqan kartankunatapis ama kichanmantsu. Tsaynoqpis ama ashlinmantsu. Lapantsikunapami der\u00ebchuntsi kan\ntsaykunapita laykuna kuydam\u00e4nantsipaq.\nNISHQAN CHUNKA KIMSA (13)\nLapantsikunapami der\u00ebchuntsi kan maypapis libri purikunantsipaq y maych\u00f6pis nasyunnintsich\u00f6qa t\u00e4kunantsipaq.\nLapantsikunapami der\u00ebchuntsi kan kikintsipa nasyunnintsikunapita yarqunantsipaq y tsaynoqpis kutimunantispaq.\nNISHQAN CHUNKA CHUSKU (14)\nLapantsikunapami der\u00ebchuntsi kan jukl\u00e4 nasyunkunacho wayintsita ashir t\u00e4kunantsipaq qatikach\u00e4maqnintsikuna kaptin.\nMarkantsipa kontran ni Nasyones Unidaspa kontran juk runa ima jutsatapis rurar manami ninmantsu \"Noqapa der\u00ebch\u00f6\nkanmi jukl\u00e4 nasyunman aywakur t\u00e4kun\u00e4paq qatikachamaqn. kaptin.\" Jutsantsikuna ima politikakunapita kaptinmi\nitsanqa der\u00ebchuntsi kan qeshpikunantsipaq.\nNISHQAN CHUNKA PITSQA (15)\nLapantsikunapami der\u00ebchuntsi kan may nasyunkunamanpis pertene.sinantsipaq.\nJuk nasyunman perten\u00ebsiyta munaptintsi, manami pipis lutalaqa nimashwantsu \"Manami qam perten\u00ebsinkimantsu kay\nnasyunman.\" Tsaynoqpis lutalaqa nimashwantsu \"Qam manami kikikipa nasyunnikimanpis pertene'sinkimantsu.\"\nNISHQAN CHUNKA SOQTA (16)\nOlqupapis y warmipapis, ed\u00e4ninman chayaptin, der\u00ebchun kanmi kasarakunanpaq. Tsaynoq der\u00ebchun kan kasarakunanpaq\nima r\u00e4sa runakunawanpis, mayqan nasyunman pertene.seqkunawanpis, ima relijyunkunaman kriyeqkunawanpis. Tsaynoq\nkasarakurmi der\u00ebchun kan familyanta formananpaq. Kas\u00e4du kar, rakikashqa kar, o mayqankuna nawpata wanuptinpis,\nder\u00ebchunkuna kanmi iwalla olqupaq y warmipaqpis.\nManami pipis fersanmantsu kasarakunanpaqqa. Itsanqa kasarak\u00e4renqa kikinkuna awninakur munanakushqalanpita.\nTsay kasarashqa kaqkunapitami juntakashqa kaykan lapan markakunapis. Tsaynoqpis der\u00ebchun kanmi runakuna y nasyunpa\nmandaqninkunapis kasarashqa kaqkunata kuydananpaq.\nNISHQAN CHUNKA QANCHIS (17)\nLapantsikunapami der\u00ebchuntsi kan imaykantsikunapis kikintsipaq kananpaq. Y tsaynoqpis der\u00ebchuntsi kanmi pi\nlawanpis imaykantsikunalach\u00f6pis dw\u00eb\u00f1unoq kap\u00e4kunantsipaq.\nManami pipis lutalaqa qechunmantsu pitapis imalankunatapis.\nNISHQAN CHUNKA PUSAQ (18)\nLapantsikunapami der\u00ebchuntsi kan shonquntsicho munashqantsita yarpanantsipaq y munashqantsi relijyunman\nkriyinantsipaq. Tsaynoq der\u00ebchuntsi kaptin trukashwan juk relijyunpita juk relijyunmanpis. Relijyunnintsita\nrikatsikushwan japalantsi y wakin runakunawanpis, kikintsikunalapaq o runakunapa nawpanch\u00f6pis. Tsaynoq\nrikatsikushwan yachatsikushpantsi, kumplishpantsi, y kultuntsikunata rurashpantsi.\nNISHQAN CHUNKA ISQUN (19)\nLapantsikunapami der\u00ebchuntsi kan yarpashqantsita parlanantsipaq mana pipis fastidyaylapa. Tsaynoqpis der\u00ebchuntsi",
            "Image": "e37fa70be5a3941065fc90d43913224a"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "kanmi ima notisyakunalatapis ashinantsipaq runakunata mayatsinantsipaq imaykanoqpapis: parlaypa, eskribiypa, o\nradyupa pasatsiypapis mayqan nasyunkunamanpis.\nNISHQAN ISHKAY CHUNKA (20)\nLapantsikunapami der\u00ebchuntsi kan juk patsalaman juntak\u00e4nantsipaq itsanqa mana b\u00fallata ruraylapa.\nMana munaptenqa manami pipis pitapis \"kay noqakunaman perten\u00ebsiy\" ninmantsu fersaypaqa.\nNISHQAN ISHKAY CHUNKA JUK (21)\nLapantsikunapami der\u00ebchuntsi kan nasyunnintsikunacho mandaq kayta munar chayanantsipaq. Tsaynoqpis der\u00ebchuntsi\nkanmi kikintsi jukta munashqantsi kaqta akranantsipaqpis mandaq kananpaq.\nLapantsikunapami der\u00ebchuntsi kan iwalla awturid\u00e4 kanantsipaq nasyunnintsikunach\u00f6pis.\nMarkakunapa munayninch\u00f6mi churakashqa kanman gobyernupa yanap\u00e4sheqnin awturid\u00e4kuna. Tsaykuna rurakashqa kanman\nk\u00e4da b\u00f6tukuna watakunalacho. Tsaymi Iapantsikuna imanoq karpis munashqantsi kaqpaq iwalla pakaylapa b\u00f6tushwan.\nTsaycho g\u00e4naq kaqmi yaykunman awturid\u00e4 kananpaq. Mana pakaylapa b\u00f6torqa juknoqpa b\u00f6tushwan awturid\u00e4nintsikuna\nmarkantsi munashqannoq akrashqa kananpaq.\nNISHQAN ISHKAY CHUNKA ISHKAY (22)\nLapantsikunapami der\u00ebchuntsi kan ali kawanantsipaq. Wakin imayoqpis kaqkuna yanap\u00e4shinman mana imayoqpis\nkaqkunata. Tsaynoqpis nasyunnintsipita y jukl\u00e4 nasyunkunapitapis pw\u00ebdishqanyaq yanap\u00e4shinman pishiycho kawaqkunata\nlapan der\u00ebchunkuna kumplik\u00e4nanpaq. Tsay yanap\u00e4shiy kanman respitashqa kanantsipaq y kikintsi\naliy\u00e4tsikunantsipaqpis.\nNISHQAN ISHKAY CHUNKA KIMSA (23)\nLapantsikunapami der\u00ebchuntsi kan kikintsikuna munashqantsinoq arunantsipaq mana despresyashqa kaylapa. Shumaq\nsigurashqa kanman ima aruych\u00f6pis. Y tsaynoqpis aruynintsipita yarquptintseqa yanap\u00e4shishqa kashwan imalawanpis.\nLapantsikunapamj der\u00ebchuntsi kan mana despresyaylapa aruynintsikunacho iwal g\u00e4nanantsipaq wakin aroq\nmayintsikunanoq.\nLapan aroqkunapami der\u00ebchun kan ali p\u00e4gashqa kananpaq kikinpaqpis y familyankunapaqpis ali respitashqa runanoq\nkawananpaq. Pish\u00ebpakoqnoq kaptenqa yanap\u00e4shishqa kanman imanoqpapis runa mayinkunapita.\nLapantsikunapami der\u00ebchuntsi kan aroq mayintsikunawan juntakaykur imalatapis formanantsipaq mandaqnintsikunapita\nrespi tatsim\u00e4nantsipaq.\nNISHQAN ISHKAY CHUNKA CHUSKU (24)\nLapantsikunapami der\u00ebchuntsi kan aruynintsikunapita jamakunantsipaq. Manami al\u00e4paqa arushwantsu pw\u00ebdishqantsipita\nmastaqa. Y tsaypita juk watata kumplirkuptin bakasyunnintsi kanman itsanqa p\u00e4gashqa\nNISHQAN ISHKAY CHUNKA PITSQA (25)\nLapantsikunapami der\u00ebchuntsi kan ima!antsikunapis ali ayp\u00e4nanpaq kikintsikunapaq y familyantsikunapaqpis.\nTsaykunapaqqa kanman kaykuna: mikuynintsikuna, r\u00f6pantsikuna, wayintsikunapis. Tsaynoqpis qeshyaptintsi m\u00ebdikukuna\natyendimashwan, y imalach\u00f6pis wakin runakuna yanap\u00e4shimashwan. Tsaynoqpis der\u00ebchuntsi kanmi kuydashqa kanantsipaq\nmana aruynintsi kaptin, qeshyaqtukur mana aruyta pw\u00ebdiptintsipis, by\u00fadayashqa kaptintsipis, awkin kaptintsipis, o\nima desgrasya p\u00e4samaptintsipis.\nWachaq warmipa y akapa wamrankunapapis der\u00ebchun kanmi shumaq ali kuydashqa kananpaq. Kasarashqa kaqkunapa y mana\nkasarashqa kaqkunapapis wamrankuna iwalla der\u00ebchun kanmi kuydashqa kananpaq.\nNISHQAN ISHKAY CHUNKA SOQTA (26)\nLapantsikunapami der\u00ebchuntsi kan dembaldila primarya kaq eskw\u00eblakunaman yachakoq yaykunantsipaq. Manami ni\njuklaylapis mana yachakuypaqa kanmantsu. Tsaynoqpis mas jatun kaq yachakuy eskw\u00eblakunapis kanman imalapis kayta\nmunaptintsi yachakunantsipaq. Tsay eskw\u00eblakunaqa lapan runakunata chaskinman iwalla yachashqantupu.\nKay yachakuy kanman noqantsikuna runa mayintsikunawan ali shonquyoq kanantsipaq. Tsaynoqpis kanman runa\nmayintsikunapa der\u00ebchunkunata respitanantsipaq, tantyanakunantsipaq, pasensyantsi kananpaq y pipis yanasantsi\nkananpaq. Tsaykuna kanman markantsikunawan, jukl\u00e4 nasyunkunawan, jukniraq r\u00e4sakunawan, ima relijyunkunaman\nkriyeqkunawanpis. Tsaynoqpis yachakuy kanman yanap\u00e4nantsipaq Nasyones Unidasta runakunata ali kawayman\nchurananpaq.\nTaytankunapami der\u00ebchun kan tsurinkunata munashqannoq imanoqpapis edukananpaq.\nNISHOAN ISHKAY CHUNKA QANCHI (27)\nLapantsikunapami der\u00ebchuntsi kan markantsikunacho kustumrintsikunata ruranantsipaq. Tsaynoqpa munaq kaqpa der\u00ebchun\nkan kantananpaq, dansananpaq, dibuj ananpaq, tukananpaq, puklananpaq, y imalatapis rurananpaq markanpa kustumrin\nkashqannoq. Tsaynoqpis juk yachaq imalatapis mushoqta ruraptenqa tsay kanman lapantsikunapaq juknintsi y\njuknintsipis mas ali kawanantsipaq.\nLapantsikunapami der\u00ebchuntsi kan imalatapis mushoqta ruraptintsi o eskribiptintsi kikilantsipaq g\u00e4nashqantsi\nkaqkuna kananpaq. Manami pipis ninmantsu lulakushpan \"Noqami rurashq\u00e4 kayta\" tsaynoqpa apakunanpaq ruraq kaqpa",
            "Image": "27a2fc825ddcb97b4f42ee5bbca3f3fe"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "der\u00ebchunta.\nNISHQAN ISHKAY CHUNKA PUSAQ (28)\nLapantsikunapami der\u00ebchuntsi kan gobyernuntsi kananpaq nasyunnintsikunacho y lapan nasyunkuna juntakashqanch\u00f6pis\nkay der\u00ebchuntsik\u00fana rasunpa kumplikashqa kananpaq.\nNISHQAN ISHKAY CHUNKA ISQUN (29)\nLapantsikunapami ruranantsikuna kan markantsicho kumplinantsipaq. Tsaynoqlapami aliy\u00e4tsikuntsi kikintsikuna.\nDer\u00ebchuntsikunata rurarpis mana qechushwantsu jukpa der\u00ebchunkunata. Tsaypaq kanmi laykuna respitatsikunantsipaq y\ntsaynoqpis reqitsim\u00e4nantsipaq wakinkunapa der\u00ebchunkunapis kashqanta. Tsaynoqpis tsay laykuna kaykan ali shonquyoq\nrunakuna kanantsipaq, ali respitanakunantsipaq, y ali runa mayintsikunawan kawanantsipaq. Tsay ali kaway kaykan\nrunakuna awturid\u00e4ninkunapaq b\u00f6tushqan nasyunkunacho.\nKay der\u00ebchuntsikunata kumplishpantsi manami Nasyones Unidas nishqankunapa kontrannin yarqushwantsu.\nNISHQAN KIMSA CHUNKA (30)\nKay nishqankunacho manami qam tarinkimantsu der\u00ebchuykikuna kaptin pipa der\u00ebchunkunatapis elq\u00e4tsinaykipaq imata\nrurashpaykipis. Tsaynoq kaykan qampaq, juk nasyunpaq, juntakashqa runakunapaq, o pi runalapaqpis.",
            "Image": "61063a2c3cdeca0cec69e5c30a95f992"
        }
    }
}
