{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470280,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "INT\u00cbRU MUNDUCHO LAPAN RUNAKUNAPA DER\u00cbCHUNKUNANTA WILAKUSHQAN\nKAYNOQ NIRMI QALAYKUN\nMunashqantsita ruranantsipaq, runakuna ali jusgashqa kananpaq, y ali kawanantsipaqpis kay patsacho,\ntantyashwan imanoq lapantsikunapis b\u00e4lishqantsita. Tsaynoqpa tantyashwan imanoq lapan runa mayintsikuna\nder\u00ebchun nishqankunata tsararaykashqanta. Manami pipis kay der\u00ebchun nishqankunata kachanmantsu.\nWakinkuna kay der\u00ebchun nishqankunata despresyar mana reqip\u00e4kushpan pasaypa mana ali kaqkunata\nrurap\u00e4kun. Rurap\u00e4kuptin interu munducho lapan runakuna shonqun rurincho rabyak\u00e4rin. Tsawraqa lapanpita\nmas munashqannoq wilak\u00e4rin mas alina kawap\u00e4kunanpaq kaynoq nir: \"Lapan runakuna mana mantsakuypa\nkawanmanna y pishiych\u00f6pis manami kanmannatsu. Tsaynoqpis lapan runakuna ima yarpashqankunalatapis\nparlanman y munashqankunalamanpis kriyinman\".\nLaykuna kanman runakunapa der\u00ebchun nishqankuna mana elqashqa kananpaq. Tsay pres\u00efsumi kaykan. Mana\nkaptenqa imatapis mas rurayta mana pw\u00ebdir runakuna imaykanoqpapis mana ali awturid\u00e4kunapa kontran\nsharkapakun y tukuynoqpa nakatsikoqkunata elq\u00e4tsip\u00e4kun.\nTsaynoqmi lapan nasyunkuna amist\u00e4cho kawap\u00e4kunman. Tsaypis pres\u00efsumi.\nLapan nasyunkunapa deleg\u00e4dunkuna juntak\u00e4rir eskribip\u00e4korqan Nasyones Unidas nishqanpa qalaykatsinan\nkartata. Tsay kartacho eskribip\u00e4korqan runakunapa der\u00ebchun nishqankunapita. Tsaynoqpis eskribip\u00e4korqan\nimanoq runakuna balurniyoq kashqanta, y olqupaq warmipaqpis der\u00ebchun nishqankuna iwal kashqanta. Tsay\neskribishqankunaman y\u00e4rak\u00e4rin Nasyones Unidas nishqanpa myemrunkuna. Tsaynoqpis tsay kartacho\neskribiraykan kaynoq nir: \"Librina arup\u00e4kushun ali kawayman chayap\u00e4kunantsipaq\" nir.\nNasyones Unidas nishqanpa lapan myemrunkuna promitipakorqan yanap\u00e4nakur arup\u00e4kunanpaq interu\nmunducho runakunapa der\u00ebchun nishqankuna respitashqa kar kumplik\u00e4nanpaq.\nKay promitishqanqa ali rurakashqa kananpaq, Iapantsikunapis juk yarpayla tantyap\u00e4kushwan kay der\u00ebchun\nnishqankunata.\nTsaymi Nasyones Unidaspa juntakashqan runakuna wilakun kayta:\nINT\u00cbRU MUNDUCHO LAPAN RUNAKUNAPA DER\u00cbCHUNKUNAPITA WILAKUSHQAN\nKay wilakushqan lapan runakunapis nasyunkunapis iwal tantyap\u00e4kunanpaq tsay der\u00ebchun nishqankunapitami.\nTsaynoqpaqa lapan runakunapis y mandaq awturid\u00e4kunapis, kay wilakushqanman yarpashqala kashpanqa,\nyachatsip\u00e4kunman wakinkunata kay der\u00ebchun nishqankunata respitananpaq. Tsaynoqpis jukl\u00e4\nnasyunkunawanpis shumaq animatsip\u00e4kunman nasyunnincho kaqkunata y wakin munaynincho kaqkunatapis\nkaynoq nir ninanpaq: \"Kay der\u00ebchun nishqankuna lapan runakunapaqmi. Noqa tsay der\u00ebchunkuna\nnishqannoqlami ali kawashaq runa may\u00ebkunawan'.\nNISHOAN JUK (1)\nLapantsikunapis Iibrimi yurishqantsi. B\u00e4lintsimi y der\u00ebchuntsikunapis wakinkaqkunanoqlapami.\nYarpaynintsikunapis kaykanmi runa mayintsikunawan juk wawqinoq kuyanakur kawap\u00e4kunantsipaq.\nNISHQAN ISHKAY (2)\nLapantsikunapaqpis kay wilakushqancho eskribishqankaq dere.chuntsikuna. Kay der\u00ebchuntsikuna iwalla\nkanman ima r\u00e4sa runakunapaqpis, yoraqpaq yanapaqpis, warmipaq olqupaqpis ima kl\u00e4si rimaqkunapaqpis,\nmayqan relijyunkunaman kriyeqkunapaqpis, tsaynoq ima politikacho pureqkunapaqpis, mayqan nasyunpita\nrunakunapaqpis, riku runakunapaq pobri runakunapaqpis, imanoq yurishqa kaqkunapaqpis, y tsaynoq imanoq\nkawaqkunapaqpis.\nKay der\u00ebchuntsikuna iwalla kanman lapantsikunapaqpis. Markantsi nasyunnoq kaptin o mana nasyunnoq\nkaptinpis, markantsi kikintsipa munaynintsicho kaptin o jukpa munaynincho kaptinpis, markantsipa\nawturid\u00e4ninkuna imanoq kaptinpis, der\u00ebchuntsikuna iwalla kanman.\nNISHQAN KIMSA (3)\nLapantsikunapami der\u00ebchuntsi kan mana pipis wanutsim\u00e4nantsipaq, Iibri munaynintsicho kawanantsipaq, y\nmana pipitapis mantsakuypa kawanantsipaq.\nNISHQAN CHUSKU (4)\nManami pipis rantishqa runanoq arunmantsu jukpaq.\nNISHOAN PITSQA (5)\nKastigashqa karpis, manami pipis fiypa nakatsishqaqa kanmantsu animal nakatsishqa kashqannoq, ni pasaypa\numillatsishqapis kanmantsu.",
            "Image": "784ff0005a641a48f934b46c3a7b19ff"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "NISHQAN SOQTA (6)\nLapantsikunatapis maycho tsaych\u00f6pis awturid\u00e4kuna mana jarukuylapa ali respitamashwan.\nNISHQAN QANCHIS (7)\nLaykuna jusgamashwan lapantsita iwalla. Kay karta eskribishqa kashqanpita mana k\u00e4sukoqkunapita Iaykuna\nkuydamashwan lapantsikunatapis mana despresyashqa kaylapa.\nNISHQAN PUSAQ (8)\nJuk runa, nasyunninpa layninta mana k\u00e4sukur, mana al ita ruramaptintsi, der\u00ebchuntsi kanmi awturid\u00e4kunaman\nkejakoq aywanantsipaq. Y tsaycho lapantsi atyendishqa kashwan iwalla.\nNISHQAN ISQUN (9)\nManami pipis lutalaqa pr\u00ebsutsishqa kanmantsu karsil wayiman. Ni tsaynoqpis lutalaqa qarqushqa kanmantsu\nmarkanpita.\nNISHOAN CHUNKA (10)\nLapantsikunapami der\u00ebchuntsi kan imalapitapis runakunapa nawpancho jusgashqa kanantsipaq, alipita mana\nalipitapis. Tsay mana alita jusganman juk tsaycho mana jatikashqa kaq awturid\u00e4 iwalla mana mayqanpapis\nfaburnin sharkuylapa.\nNISHQAN CHUNKA JUK (11)\nLapantsikunapami der\u00ebchuntsi kan \"Jutsaynaqmi kanki\" nim\u00e4nantsipaq imalapitapis akusashqa kaptintsipis\nmanaraq shumaq musyakashqa kaptenqa. Lay nishqannoq musyakashqa kanman lapan runakunapa nawpancho\nimalapis defyendikunantsipaqnoq kaykaptenqa.\nManami pipis kondenashqa kanmantsu rurashqanpita y mana rurashqanpitapis tsay jinan \u00f6raqa mana nawpapita\npatsa nasyunninpa laynincho \"tsaynoq katsun\" nishqa kaptin, y tsaynoqpis lapan nasyunkunapa yarpashqan\nlayninkunach\u00f6pis. Jutsantsikunapita kastigashqa kanantsipaq kaqkunapita manami mastaqa kastigashqa\nkashwantsu jutsantsi kaptinpis.\nNISHQAN CHUNKA ISHKAY (12)\nJuk runataqa manami pipis lutalaqa imatapis ruranmantsu: kikinta, familyankunata, ni wayinkunatapis. Ni\neskribishqan kartankunatapis ama kichanmantsu. Tsaynoqpis ama ashlinmantsu. Lapantsikunapami der\u00ebchuntsi\nkan tsaykunapita laykuna kuydam\u00e4nantsipaq.\nNISHQAN CHUNKA KIMSA (13)\nLapantsikunapami der\u00ebchuntsi kan maypapis libri purikunantsipaq y maych\u00f6pis nasyunnintsich\u00f6qa\nt\u00e4kunantsipaq.\nLapantsikunapami der\u00ebchuntsi kan kikintsipa nasyunnintsikunapita yarqunantsipaq y tsaynoqpis\nkutimunantispaq.\nNISHQAN CHUNKA CHUSKU (14)\nLapantsikunapami der\u00ebchuntsi kan jukl\u00e4 nasyunkunacho wayintsita ashir t\u00e4kunantsipaq\nqatikach\u00e4maqnintsikuna kaptin.\nMarkantsipa kontran ni Nasyones Unidaspa kontran juk runa ima jutsatapis rurar manami ninmantsu \"Noqapa\nder\u00ebch\u00f6 kanmi jukl\u00e4 nasyunman aywakur t\u00e4kun\u00e4paq qatikachamaqn. kaptin.\" Jutsantsikuna ima\npolitikakunapita kaptinmi itsanqa der\u00ebchuntsi kan qeshpikunantsipaq.\nNISHQAN CHUNKA PITSQA (15)\nLapantsikunapami der\u00ebchuntsi kan may nasyunkunamanpis pertene.sinantsipaq.\nJuk nasyunman perten\u00ebsiyta munaptintsi, manami pipis lutalaqa nimashwantsu \"Manami qam\nperten\u00ebsinkimantsu kay nasyunman.\" Tsaynoqpis lutalaqa nimashwantsu \"Qam manami kikikipa\nnasyunnikimanpis pertene'sinkimantsu.\"\nNISHQAN CHUNKA SOQTA (16)\nOlqupapis y warmipapis, ed\u00e4ninman chayaptin, der\u00ebchun kanmi kasarakunanpaq. Tsaynoq der\u00ebchun kan\nkasarakunanpaq ima r\u00e4sa runakunawanpis, mayqan nasyunman pertene.seqkunawanpis, ima relijyunkunaman\nkriyeqkunawanpis. Tsaynoq kasarakurmi der\u00ebchun kan familyanta formananpaq. Kas\u00e4du kar, rakikashqa kar, o\nmayqankuna nawpata wanuptinpis, der\u00ebchunkuna kanmi iwalla olqupaq y warmipaqpis.\nManami pipis fersanmantsu kasarakunanpaqqa. Itsanqa kasarak\u00e4renqa kikinkuna awninakur",
            "Image": "cc412debd9ec7e7a2e257edb00eb7f42"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "munanakushqalanpita.\nTsay kasarashqa kaqkunapitami juntakashqa kaykan lapan markakunapis. Tsaynoqpis der\u00ebchun kanmi runakuna\ny nasyunpa mandaqninkunapis kasarashqa kaqkunata kuydananpaq.\nNISHQAN CHUNKA QANCHIS (17)\nLapantsikunapami der\u00ebchuntsi kan imaykantsikunapis kikintsipaq kananpaq. Y tsaynoqpis der\u00ebchuntsi kanmi pi\nlawanpis imaykantsikunalach\u00f6pis dw\u00eb\u00f1unoq kap\u00e4kunantsipaq.\nManami pipis lutalaqa qechunmantsu pitapis imalankunatapis.\nNISHQAN CHUNKA PUSAQ (18)\nLapantsikunapami der\u00ebchuntsi kan shonquntsicho munashqantsita yarpanantsipaq y munashqantsi relijyunman\nkriyinantsipaq. Tsaynoq der\u00ebchuntsi kaptin trukashwan juk relijyunpita juk relijyunmanpis. Relijyunnintsita\nrikatsikushwan japalantsi y wakin runakunawanpis, kikintsikunalapaq o runakunapa nawpanch\u00f6pis. Tsaynoq\nrikatsikushwan yachatsikushpantsi, kumplishpantsi, y kultuntsikunata rurashpantsi.\nNISHQAN CHUNKA ISQUN (19)\nLapantsikunapami der\u00ebchuntsi kan yarpashqantsita parlanantsipaq mana pipis fastidyaylapa. Tsaynoqpis\nder\u00ebchuntsi kanmi ima notisyakunalatapis ashinantsipaq runakunata mayatsinantsipaq imaykanoqpapis:\nparlaypa, eskribiypa, o radyupa pasatsiypapis mayqan nasyunkunamanpis.\nNISHQAN ISHKAY CHUNKA (20)\nLapantsikunapami der\u00ebchuntsi kan juk patsalaman juntak\u00e4nantsipaq itsanqa mana b\u00fallata ruraylapa.\nMana munaptenqa manami pipis pitapis \"kay noqakunaman perten\u00ebsiy\" ninmantsu fersaypaqa.\nNISHQAN ISHKAY CHUNKA JUK (21)\nLapantsikunapami der\u00ebchuntsi kan nasyunnintsikunacho mandaq kayta munar chayanantsipaq. Tsaynoqpis\nder\u00ebchuntsi kanmi kikintsi jukta munashqantsi kaqta akranantsipaqpis mandaq kananpaq.\nLapantsikunapami der\u00ebchuntsi kan iwalla awturid\u00e4 kanantsipaq nasyunnintsikunach\u00f6pis.\nMarkakunapa munayninch\u00f6mi churakashqa kanman gobyernupa yanap\u00e4sheqnin awturid\u00e4kuna. Tsaykuna\nrurakashqa kanman k\u00e4da b\u00f6tukuna watakunalacho. Tsaymi Iapantsikuna imanoq karpis munashqantsi kaqpaq\niwalla pakaylapa b\u00f6tushwan. Tsaycho g\u00e4naq kaqmi yaykunman awturid\u00e4 kananpaq. Mana pakaylapa b\u00f6torqa\njuknoqpa b\u00f6tushwan awturid\u00e4nintsikuna markantsi munashqannoq akrashqa kananpaq.\nNISHQAN ISHKAY CHUNKA ISHKAY (22)\nLapantsikunapami der\u00ebchuntsi kan ali kawanantsipaq. Wakin imayoqpis kaqkuna yanap\u00e4shinman mana\nimayoqpis kaqkunata. Tsaynoqpis nasyunnintsipita y jukl\u00e4 nasyunkunapitapis pw\u00ebdishqanyaq yanap\u00e4shinman\npishiycho kawaqkunata lapan der\u00ebchunkuna kumplik\u00e4nanpaq. Tsay yanap\u00e4shiy kanman respitashqa kanantsipaq\ny kikintsi aliy\u00e4tsikunantsipaqpis.\nNISHQAN ISHKAY CHUNKA KIMSA (23)\nLapantsikunapami der\u00ebchuntsi kan kikintsikuna munashqantsinoq arunantsipaq mana despresyashqa kaylapa.\nShumaq sigurashqa kanman ima aruych\u00f6pis. Y tsaynoqpis aruynintsipita yarquptintseqa yanap\u00e4shishqa\nkashwan imalawanpis.\nLapantsikunapamj der\u00ebchuntsi kan mana despresyaylapa aruynintsikunacho iwal g\u00e4nanantsipaq wakin aroq\nmayintsikunanoq.\nLapan aroqkunapami der\u00ebchun kan ali p\u00e4gashqa kananpaq kikinpaqpis y familyankunapaqpis ali respitashqa\nrunanoq kawananpaq. Pish\u00ebpakoqnoq kaptenqa yanap\u00e4shishqa kanman imanoqpapis runa mayinkunapita.\nLapantsikunapami der\u00ebchuntsi kan aroq mayintsikunawan juntakaykur imalatapis formanantsipaq\nmandaqnintsikunapita respi tatsim\u00e4nantsipaq.\nNISHQAN ISHKAY CHUNKA CHUSKU (24)\nLapantsikunapami der\u00ebchuntsi kan aruynintsikunapita jamakunantsipaq. Manami al\u00e4paqa arushwantsu\npw\u00ebdishqantsipita mastaqa. Y tsaypita juk watata kumplirkuptin bakasyunnintsi kanman itsanqa p\u00e4gashqa\nNISHQAN ISHKAY CHUNKA PITSQA (25)\nLapantsikunapami der\u00ebchuntsi kan ima!antsikunapis ali ayp\u00e4nanpaq kikintsikunapaq y familyantsikunapaqpis.\nTsaykunapaqqa kanman kaykuna: mikuynintsikuna, r\u00f6pantsikuna, wayintsikunapis. Tsaynoqpis qeshyaptintsi\nm\u00ebdikukuna atyendimashwan, y imalach\u00f6pis wakin runakuna yanap\u00e4shimashwan. Tsaynoqpis der\u00ebchuntsi",
            "Image": "846836d1ea3494905ab533536af17435"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "kanmi kuydashqa kanantsipaq mana aruynintsi kaptin, qeshyaqtukur mana aruyta pw\u00ebdiptintsipis, by\u00fadayashqa\nkaptintsipis, awkin kaptintsipis, o ima desgrasya p\u00e4samaptintsipis.\nWachaq warmipa y akapa wamrankunapapis der\u00ebchun kanmi shumaq ali kuydashqa kananpaq. Kasarashqa\nkaqkunapa y mana kasarashqa kaqkunapapis wamrankuna iwalla der\u00ebchun kanmi kuydashqa kananpaq.\nNISHQAN ISHKAY CHUNKA SOQTA (26)\nLapantsikunapami der\u00ebchuntsi kan dembaldila primarya kaq eskw\u00eblakunaman yachakoq yaykunantsipaq.\nManami ni juklaylapis mana yachakuypaqa kanmantsu. Tsaynoqpis mas jatun kaq yachakuy eskw\u00eblakunapis\nkanman imalapis kayta munaptintsi yachakunantsipaq. Tsay eskw\u00eblakunaqa lapan runakunata chaskinman\niwalla yachashqantupu.\nKay yachakuy kanman noqantsikuna runa mayintsikunawan ali shonquyoq kanantsipaq. Tsaynoqpis kanman\nruna mayintsikunapa der\u00ebchunkunata respitanantsipaq, tantyanakunantsipaq, pasensyantsi kananpaq y pipis\nyanasantsi kananpaq. Tsaykuna kanman markantsikunawan, jukl\u00e4 nasyunkunawan, jukniraq r\u00e4sakunawan, ima\nrelijyunkunaman kriyeqkunawanpis. Tsaynoqpis yachakuy kanman yanap\u00e4nantsipaq Nasyones Unidasta\nrunakunata ali kawayman churananpaq.\nTaytankunapami der\u00ebchun kan tsurinkunata munashqannoq imanoqpapis edukananpaq.\nNISHOAN ISHKAY CHUNKA QANCHI (27)\nLapantsikunapami der\u00ebchuntsi kan markantsikunacho kustumrintsikunata ruranantsipaq. Tsaynoqpa munaq\nkaqpa der\u00ebchun kan kantananpaq, dansananpaq, dibuj ananpaq, tukananpaq, puklananpaq, y imalatapis\nrurananpaq markanpa kustumrin kashqannoq. Tsaynoqpis juk yachaq imalatapis mushoqta ruraptenqa tsay\nkanman lapantsikunapaq juknintsi y juknintsipis mas ali kawanantsipaq.\nLapantsikunapami der\u00ebchuntsi kan imalatapis mushoqta ruraptintsi o eskribiptintsi kikilantsipaq g\u00e4nashqantsi\nkaqkuna kananpaq. Manami pipis ninmantsu lulakushpan \"Noqami rurashq\u00e4 kayta\" tsaynoqpa apakunanpaq\nruraq kaqpa der\u00ebchunta.\nNISHQAN ISHKAY CHUNKA PUSAQ (28)\nLapantsikunapami der\u00ebchuntsi kan gobyernuntsi kananpaq nasyunnintsikunacho y lapan nasyunkuna\njuntakashqanch\u00f6pis kay der\u00ebchuntsik\u00fana rasunpa kumplikashqa kananpaq.\nNISHQAN ISHKAY CHUNKA ISQUN (29)\nLapantsikunapami ruranantsikuna kan markantsicho kumplinantsipaq. Tsaynoqlapami aliy\u00e4tsikuntsi\nkikintsikuna.\nDer\u00ebchuntsikunata rurarpis mana qechushwantsu jukpa der\u00ebchunkunata. Tsaypaq kanmi laykuna\nrespitatsikunantsipaq y tsaynoqpis reqitsim\u00e4nantsipaq wakinkunapa der\u00ebchunkunapis kashqanta. Tsaynoqpis\ntsay laykuna kaykan ali shonquyoq runakuna kanantsipaq, ali respitanakunantsipaq, y ali runa mayintsikunawan\nkawanantsipaq. Tsay ali kaway kaykan runakuna awturid\u00e4ninkunapaq b\u00f6tushqan nasyunkunacho.\nKay der\u00ebchuntsikunata kumplishpantsi manami Nasyones Unidas nishqankunapa kontrannin yarqushwantsu.\nNISHQAN KIMSA CHUNKA (30)\nKay nishqankunacho manami qam tarinkimantsu der\u00ebchuykikuna kaptin pipa der\u00ebchunkunatapis\nelq\u00e4tsinaykipaq imata rurashpaykipis. Tsaynoq kaykan qampaq, juk nasyunpaq, juntakashqa runakunapaq, o pi\nrunalapaqpis.",
            "Image": "6453742790d39bb7feff1c96370b64f0"
        }
    }
}
