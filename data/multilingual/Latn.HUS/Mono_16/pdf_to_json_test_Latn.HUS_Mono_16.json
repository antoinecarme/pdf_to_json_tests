{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468415,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "JUNKUNAL BITSOWTSIK\nTi laju, in ajumtal a iich' laju chaab ban tamub 1948, an junkun- talaab\nban junkunal bitsowtsik ulwat xi yajat ti ku chu'uw an tsubaxtalaab xi\ntechee' ne'ech ka xalk'an.\nTin ok'neem an junkuntalaab utsan an bitsowtsik abal kin t'aja' an\ndhutslab xi ulwat abal ka buk'wat, tam t'ajadhich alwa', ban ataaj\nexobintalaab xi wa'ach ban bitsowtsink.\nTSUBAXTALAAB XI YAJAT ABAL WAWAA':\nUludh abal wawaa' u chu'chuumte k'al an tsubaxtalaab uludh abal yab\ncho'oobte ani yab u t'ajnal ti k'ij an chu'uxtalaab abal wawaa',\nwa'chineek an odhnaxtalaab abal wawaa' ani uludh abal ja'ich xi alwa'\nabal wawaa' uludh abal techee' ti chabaal an kw'ajiiltsik yab xanti ka\njik'ey ani kin ch'ejna' ani yajat ki le'na' an k'ak'naxtalanb.\nUludh abal an chu'uxtalaab abal wawaa' chu'udh k'al juun i chu'uxtalaab\nabal an kw'ajiiltsik yab ka pejeexin.\nUludh abal an bitsowtsik yajat ka k'ak'naaxin.\nUludh abal an bitsowtsik in kw'ajbaamal in tsubaxtal k'al an chu'u-\nuxtalaab abal wawaa' jeltik'ij an inik ani an uxum ani in uluumal abal\nyajat ku kw'ajay walkadh k'al an tsubaxtalaab.\nUludh abal an bitsowtsik in uluumal abal ne'ech ka tolmiixin abal kin\nchu'chuum an junkunal bitsowtsik abal ne'ech ku k'ak'naaxin, ani.\nUludh abal jee' an tsubaxtalaab yajat ki chu'chuum abal ka k'ak'naaj ani\nka t'ajan ti k'ij.\nAN JUNKUNTALAAB\nIN ULUW JEE'\nANU UUW XI TU CHU'CHUUM WAWAA'.\nAn tsubaxtalaab xin chu'chuum an bitsowtsik, abal an kw'ajiiltsik in\nbuk'wal k'al an ok'tsixtalaab ki k'anidha jee' an chu'uxtalaab ani ka\nchu'chuumte k'al an chu'uxtalaab xi techee' ti chabaal abal ka exlaaj\nani ka eeynaaj k'al an bitsowtsik k'al xi taja' junkuneek.\nArtículo 1\nEjtal an kw'ajiiltsik u wa'chinal kweteem ani chu'udh k'al an\nchu'uxtalaab ani yajat ka k'aak'naaxin juun ani juun.\nArtículo 2\nEjtal an kw'ajiiltsik in ko'ol ejtal in chaap xi uludh techee' ban\ndhutslab, yab ch'ikat'ajadh nibal in kaawintal, nibal an uxum ani an\ninik nibal an bitsow xonti taal, wa'chin max in ko'ol ani max yab in\nko'ol an chaplaab.",
            "Image": "8dc3de70f8246882ce40fd11afa1563e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Aniil yab neka pilmeedhaaj k'al an chu'uxtalaab max ts'itsik an bitsow.\nArtículo 3\nEjtal an iniktsik yajat ka kw'ajay alwa' kweteem ani abal ka chu'chuumte\nputaal tin iniktal.\nArtículo 4\nYan xita yajat ka t'ojondhaaj anik'ij, an t'ojondhaxtalaab anik'ij\nwalbidh max ka t'ajan.\nArtículo 5\nYab xita' yajat ka cha'wat ani ka t'ajtsin xanti yab in tomnaal.\nArticulo 6\nEjtal an iniktsik, putaalk'ij in ko'ol in chaap k'al an chu'uxtalaab.\nArtículo 7\nEjtal wawaa' jayeechk'ij i jalbiil, jayeechk'ij u chu'chuumte k'al an\ntsubaxtalaab. Jayeechk'ij an chu'uxtalaab xi tu chu'chuum yajat ka\nk'ak'naaj ani yab yajat ka ch'ika't'ajan.\nArtículo 8\nEjtal an iniktsik yajat ka pidhan ti chaplaab ban awiltalaab, abal ka\nlo'wat tam u k'axtsinal tin k'ak'nabiil xi uludh ban uw chu'uxtalaab.\nArtículo 9\nYab xita' yajat ka yakw'an ani ka wik'an anik'ij.\nArtículo 10\nEjtal an iniktsik in k'ool in chu'uxtal jayeechk'ij, yajat ka ach'an\nk'al an bitsow ani k'al i tsubaxtalaab ban awiltalaab abal ka chu' tat\nxanti kw'ajat abal ka utsan xanti kw'ajat abal kin kw'ajaba' ani ka\npidham xin yeentsal ani abal ka cho'oobnaaj max tsubax ti olnadh.\nArtículo 11\nEjtal an iniktsik xi oolnadh in walaam in ko'ol i lo'oxtalaab abal ka\nutsan yab in walaam lajat u exoobnaab max in walaam, lejbadh kal an\ntsubaxtalaab xi k'aal ti chu'chuumte.\nYab xita' yajat ka walbiyat k'al juun i walatstalaab abal tamti walbiyat\nyab in walaam jelti in ulal an tsubaxtalaab xi techee' ti laabtoom ani\nti chabaal. Yab neka kw'ajbantsat t'ek'at in walab tokot xi uludh tamti\nin wala'.\nArtículo 12\nYab xita' yajat ka chu'tat tin iniktal, tin junik ani tin chakaamiltsik,\nani tin k'imaa', nibal yajat ka takan. Ejtal an iniktsik in ko'ol in",
            "Image": "344d538362202493f9ca341fa32d8bc8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "chaap ban tsubaxtalaab max ka takan.\nArtículo 13\nEjtal an iniktsik ne'ech kin ejto ka xe'chin techee' ani abal kin\nkw'ajba' in k'imaa' xontik'ij techee' ti laabtoom.\nEjtal an iniktsik ne'ech kin ejto ka kalej xonti k'ij ti piil bitsow ani\nka witsi tin bitsoow.\nArtículo 14\nMax u alyaab, ejtal an iniktsik ne'ech kin ejto kin alij abal ka lo'ey\nti piil bitsow.\nJee'i tsubaxtalaab yab xanti ka ulwat k'al juun in alixtalaab max in\nwalaam ani max abal i walatstalaab abal an junkulom bitsow.\nArtículo 15\nEjtal an iniktsik yajat kin kooy juun in bitsoow.\nYab xita yajat ka wek'ontsat tin bitsoow nibal ka jalk'untsat tin\nbitsoow.\nArtículo 16\nAn iniktsik ani an uxumtsik ne'ecjh kin ejto ka tomkin xita'k'ij k'aal\nabal kin kw'ajba' in k'imaa'ani chablom ne'eech kin ejto kin eeyna' an\ntsubaxtalaab k'al an tomkixtalaab, tamka tomkin ani max ka jilaaxin.\nNe'ech kin ejto ka tomkin tam kin chalpay chaab tin eeb.\nAn junkudh k'imaadh ja'ich na yajat abal an kw'ajiil ani yajat kin\nchu'chuum an bitsow, ani an pulek bitsow.\nArtículo 17\nEjtal an iniktsik ne'ech kin ejto kin koo'oy xataakich kweteem ani\njunkulom.\nYab xita yajat ka week'ontsat tin dhabal.\nArtículo 18\nEjtal an iniktsik walkadh kweteem ka chalpaxin, tin chalap ani ti belom\njee' an tsubaxtalaab in junkuwal abal ka walkan kin jalk'uy belomtal ani\nabal kin oolna'nin belomtal kweteem ani junkunal tin yaneel ani kweteem\nabal kin ok'tsixna' an belomtalaab ani abal kin chu'uw.\nArtículo 19\nEjtal an iniktsik walkadh abal ka chalpaxin kweteem ani ka kaawin; jee'\nan tsubaxtalaab in oolnaal abal yab xita' yajat ka utsan xata' abal\nxanti juun u chalpax, jelti max in alyal xata' ani kin bach'uw i\ntsubaxtalaab ani tak'ixtalaab ani abal kin buk'uw xontik'ij.",
            "Image": "0b4c24435707ce8d987e4db33f2f60b1"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Artículo 20\nEjtal an iniktsik ne'ech kin ejto ka junkun k'al xawa'k'ij i\njunkuntalaab.\nYab xita yajat ka nixoknaaj abal ka kw'ajay ba juun i junkulom.\nArtículo 21\nEjtal an iniktsik ne'ech kin ejto ka tolmixin k'al an awiltalaab, jajaa'\nani tolmidh k'al in at k'imaadh xin exlaal.\nEjtal an iniktsik ne'ech kin ejto ka kw'ajay jayeechk'ij xawa' an\npunk'untsixtalaab yejat tin bitsoon.\nTin chalap an bitsow ja'ich nin akan an awiltalaab tin yaneel; jee' an\nchalap ne'ech ka xalk'an k'al an bijixtalaab xi ne'ech ka t'ajan\nech'ek'ij k'al an chinat bijixtalaab ani k'al xawa'k'ij an bijixtalaab\nxin k'ak'naal an chinat bijixtalaab.\nArtículo 22\nEjtal an iniktsink, tin yaneel, yajat ka chu'tat ani kin aata', k'al in\nchaap an bitsow ani k'al in tolmixtal an bitsowtsik ti chabaal, xi\nwa'ach an junkuntalaab ani k'al in tumiinal an bitsowtsik, abal ka\ntsubk'an k'al an yajat tumiin, junkuntalaab ani nin belomtal xi jajat\nabal yab ka ch'ika't'ajan ani abal kweteen ka exlaaj tin iniktal.\nArtículo 23\nEjtal an iniktsik ne'ech kin ejto ka t'oojon, kin alij an t'ojlaab xin\nkulbetnal ani ka chu'chuumte abal yab kin k'ipdha' nin t'ojlaabil.\nEjtal an iniktsik xu t'ojnal yajat ka jalbiyat xawa kin t'aja'.\nEjtal an iniktsik yajat ka pidhan tin jalbiil jayeechk'ij abal k'ijidh\nka jilk'on jajaa', in tomtal ani in chakaamiltsik, ka kw'ajay alwa' tin\niniktal ani yajat ka chu'chuumte.\nEjtal an iniktsik ne'ech kin ejto kin kw'ajba' juun i junkuntalaab ani\nabal kin chu'chuum an tsubaxtalaab xi k'aal ti chu'chuumte.\nArtículo 24\nEjtal an iniktsik ne'ech kin ejto ka koyooch, kin kulbetna' an koyooch\ntam yab xata' in ko'ol kin t'aja', an t'ojlaab yajat alwa'k'ij kin\nt'aja' ani ka pidhan juntsikiil ka koyooch.\nArtículo 25\nEjtal an iniktsik pidhats ti tsubaxtalaab abal ka kw'ajay alwa', ka\nchu'chuumte ejtal tin eeb ani abal ka k'apuuch alwa' ka xeketlin, nin\nk'imaa', ka ilaaliyat ani ejtal an chu'uxtalaab xi yajat, aniil in ko'ol\ni tolmixtalaab tam yab wa'ach i t'ojlaab, yaw'laach, tam yab kidhat in\niniktal, tam kwetmadh, tam puulekich ani xi k'e'et in k'ibaal abal ka\nxe'chin alwa'.",
            "Image": "c8ccfbdcbc4d69902039447a60adc6a6"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "An naanlaab ani an chakam yajat ka kw'ajbantsat juun i alwa'\nchu'uxtalaab. Ejtal an chakamtsik xi wa'chineek ani xi yab wa'chineek\nk'al an tomkixtalaab jayeechk'ij yajat ka chu'tat.\nArtículo 26\nEjtal an iniktsik jiladh ka exoblaach. An exoblaach yab yejat ka\njalbiyat an jidhtal exoblaach ani xin jalbiil. Xin jalbiil an exoblaach\nyajat ka nixoknaaj. An exoblaach xi t'ek'at yajat jununuul, abal ku\nochich ba juun i exoblaach t'ek'at jayechk'ij abal ejtal.\nAn exoblaach kw'ajbadh abal ka chalpadhmeej juun ani abal kin k'ak'na'\nan chu'uxtalaab xi wawaa' ani abal walkadh ku kw'ajay, ne'ech kin ulu an\neexbaxtalaab, k'ak'naxtalaab ejtal an bitsowtsik ani ejtal an teenektsik\nani belomtalaabtsik ani ne'ech kin buk'uw in t'ojlaabil an junkulom\nbitsow abal k'ijidh ku kw'ajay ani yab u peejeex.\nAn tanta'laabtsik jajaa' in cho'oob xawa i exoblaach ne'ech kin pdha'\nnin chakaamiltsik.\nArtículo 27\nEjtal an iniktsik ne'ech kin ejto kin bela' tin kweteemtal an\nbelomtalaab xin ko'ol nin kwentsaalil, kin le'na' an t'ojlaab xu t'ajnal\nani ka tolmixin abal an chalpadhtalab ani abal ka pidhanjey xowa jaa'\nk'al ka tolmiyat.\nEjtal an iniktsik yajat ka chu'tat xawa' jaa' in chalpayal ani kin ko'ol\nxin jajaa' in t'ojlaabil in t'ajaam ani an dhtslab xi t'ajaam.\nArtículo 28\nEjtal an iniktsik ne'ech kin ejto kin kw'ajba' juun i lujatalaab ban\nbitsowtsik xi putaal ti chabaal xi uludh ban junkulom bitsow ani abal ka\nt'ajan.\nArtículo 29\nEjtal an iniktsik yajat ka tolmixin k'al an kiwentsal, taja' ne'ech kin\nejto kin pudedha' tin baa'.\nTam in belaal an tsubaxtalaab ani in kulbetnaal an chu'uxtalaab, ejtal\nan iniktsik walkadh k'al xin ulal an tsubaxtalaab abal ka exbayat ani\nabal ka k'ak'naaj xi k'e'et ani abal ka chu'tat an tsubaxtalaab k'al an\nlujatalaab ani an alwa'talaab k'al an bitsowtsik.\nJee' an tsubaxtalaab ani an walkadhtalaab yab neka ejtowat ka eeynaaj\njaluts jelti xi uludh k'al an junkulom bitsow.\nArtículo 30\nNi juun xi jee uludh, ne'ech ka ulwat abal an awiltalaabtsik in ko'ol\nk'aal in chaap, juun inik ani juun i junkulom abal kin t'aja i t'ojlaab\njaludh xi jee' uludh k'al an junkulom bitsow.",
            "Image": "4318c2f88b84b1700fdb42835bd0d082"
        }
    }
}
