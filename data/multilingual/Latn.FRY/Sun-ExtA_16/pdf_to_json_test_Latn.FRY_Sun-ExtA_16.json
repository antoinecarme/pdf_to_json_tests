{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468111,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Universele ferklearring fan de rjochten fan de minske\nUniversele ferklearring fan de rjochten fan de minske, proklamearre op 10 desimber 1948\ntroch de Algemiene Gearkomste fan 'e Feriene Naasjes.\nPree-ambule\nYn betinken nommen dat it erkennen fan de ynherinte weardichheid en fan de gelikense en\nûnferfrjemdbere rjochten fan alle leden fan de minskemienskip grûnslach is foar de\nfrijheid, rjochtfeardigens en frede yn 'e wrâld;\nYn betinken nommen dat it oan 'e kant skowen en lytsachtsjen fan 'e rjochten fan 'e\nminske laat hawwe ta barbaarske dieden, dy't it gewisse fan it minskdorn faksearre\nhawwe en dat de komst fan in wrâld dêr't minsken frijheid fan mieningsutering en leauwe\nbarre mei, en hja frij wêze sille fan eangst en ferlet, ferkundige is as it heechste\nideaal fan elk minske;\nYn betinken nommen dat it fan it grutste belang is dat de rjochten fan de minske\nbeskerme wurde, troch de suppremaasje fan it rjocht, dat de minske net twongen wurde\nmei om yn lêste ynstânsje syn taflecht te nimmen ta opstân tsjin tyranny en\nûnderdrukking;\nYn betinken nommen dat it fan it grutste belang is de ûntjouwing fan freonskiplike\nbetrekkings tusken de naasjes fuort te sterkjen;\nYn betinken nommen dat de folken fan 'e Feriene Naasjes yn it Hânfest har betrouwen yn\n'e fûnemintele rjochten fan 'e minske, yn de weardichheid en de wearde fan 'e minske en\nyn de gelikense rjochten fan manlju en froulju op 'e nij befestige hawwe, en besletten\nhawwe sosjale foarútgong en in hegere libbensstandert yn grutter frijheid te\nbefoarderjen;\nYn betinken nommen dat de steaten, dy't lid binne fan 'e Feriene Naasjes plechtich\ntasein hawwe om yn gearwurking mei de organisaasjes fan 'e Feriene Naasjes, rûnom de\nearbied foar en it ynachtnimmen fan 'e rjochten fan 'e minske en de fûnemintele\nfrijheid te befoarderjen;\nYn betinken nommen dat it fan it grutste belang is foar it folslein útfieren fan dy\noerienkomst dat elkenien in goed begryp hat fan dy rjochten en frijheden;\nDêrom proklamearret de Algemiene Gearkomste dizze Universele Ferklearring fan de\nRjochten fan de Minske as it mienskiplik troch alle folken en naasjes te berikken\nideaal, mei it doel dat elk yndividu en elk orgaan fan 'e mienskip mei dizze\nFerklearring hieltyd foar eagen, der nei stribje sil om troch ûnderwiis en opfieding de\nearbied foar dy rjochten en frijheden te befoarderjen en troch foarútstribjende\nmaatregels, nasjonaal en ynternasjonaal, dy rjochten algemien en echt erkenne en\ntapasse te litten, likegoed ûnder de folken fan steaten dy't lid fan 'e Feriene Naasjes\nbinne, as ûnder de folken fan gebieten ûnder har jurisdiksje:\nKêst 1\nAlle minsken wurde frij en gelyk yn weardigens en rjochten berne. Hja hawwe ferstân en\ngewisse meikrigen en hearre har foar inoar oer yn in geast fan bruorskip te hâlden en\nte dragen.\nKêst 2",
            "Image": "4c557c6f28410330bb70f1d2ca815e23"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Elk hat oanspraak op alle rjochten en frijheden yn dizze Ferklearring opneamd, sûnder\nhokker ûnderskie ek mar lykas ras, kleur, slachte, taal, godstsjinst, politike of oare\noertsjûging, nasjonaal of maatskiplik komôf, eigendom, berte of oare status.\nFierder sil gjin ûnderskie makke wurde nei politike, juridyske of ynternasjonale status\nfan it lân of gebiet, dêr't immen ta heart, likefolle as it om in ûnôfhinklik, trust-\nof net selsbestjoerend gebiet giet of as der in oare beheining fan 'e sûvereiniteit\nbestiet.\nKêst 3\nElk hat rjocht op libben, frijheid en ûnskeinberens fan syn persoan.\nKêst 4\nNimmen sil yn slavemij of hearrigens hâlden wurde. Slavernij en slavehannel yn elke\nfoarm binne ferbean.\nKêst 5\nNimmen sil ûnderwurpen wurde oan folteringen, noch oan in wrede, ûnminslike of\nûntearjende behanneling of bestraffing.\nKêst 6\nElk hat, wêr't er ek is, it rjocht om as persoan erkend te wurden foar de wet.\nKêst 7\nElkenien is gelyk foar de wet en hat sûnder ûnderskied oanspraak op gelikense\nbeskerming troch de wet. Elk hat rjocht op gelikense beskerming tsjin elke\nefterstelling yn striid mei dizze Ferklearring en tsjin elke oantrún ta sa'n\nefterstelling.\nKêst 8\nElk hat rjocht op doeltreffende rjochtshelp fan foechhawwende nasjonale rjochtlike\nynstânsjes tsjin hanlingen dy't yn striid binne mei de grûnrjochten him takend by\ngrûnwet of wet.\nKêst 9\nNimmen sil ûnderwurpen wurde oan eigenwillige arrestaasje, detinsje of ferbanning.\nKêst 10\nElk foar oar hat rjocht op in earlike en iepenbiere behanling fan syn saak troch in\nûnôfhinklike en ûnpartidige rjochtlike ynstânsje by it fêststellen fan syn rjochten en\nferplichtings en by it bepalen fan it grûndearre wêzen fan in tsjin him ynstelde\nstrafferfolging.\nKêst 11\nElk dy't foar in strafber feit ferfolge wurdt, hat der rjocht op om foar ûnskuldich\nhâlden te wurden oant syn skuld út krêft fan 'e wet bewiisd wurdt yn in iepenbiere\nterjochtsitting dêr't him alle waarboargen, nedich foar syn ferdigening, by takend\nbinne.",
            "Image": "1a029ad15e2cfcfc06e3a5875c4a9f60"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Nimmen sil foar skuldich hâlden wurde oan hokfoar strafrjochtlik fergryp ek op grûn fan\nhokker hanling of fersom ek dat neffens nasjonaal of ynternasjonaal rjocht gjin\nstrafrjochtlik fergryp betsjutte op it stuit dat dy hanling of dat fersom begien waard.\nLikemin sil in swierdere straf oplein wurde as de straf dy't fan tapassing wie op it\nstuit dat it strafbere feit begien waard.\nKêst 12\nNimmen sil ûnderwurpen wurde oan oarmans eigenwillich ynmingen yn syn persoanlike\noangelegenheden, yn syn húshâlding, syn thús of syn briefwiksel, noch ien of oare\noantaasting fan syn eare of goede namme. Elk hat rjocht op beskerming troch de wet\ntsjin sok ymningen of oantaasten.\nKêst 13\nElk hat it rjocht om him frij te ferpleatsen en te ferbliuwen binnen de grinzen fan\nelke steat.\nElk hat it rjocht om elk lân, syn eigen ynbegrepen, te ferlitten en yn syn lân werom te\nkommen.\nKêst 14\nElk hat it rjocht om yn oare lannen asyl te freegjen en te hawwen tsjin ferfolging.\nOp dat rjocht kin gjin berop dien wurde yn gefal fan strafferfolgings fanwegen\nmisdriuwen fan net-politike aard of hanlings yn striid mei de doelen en begjinsels fan\n'e Feriene Naasjes.\nKêst 15\nElk hat rjocht op in nasjonaliteit.\nNimmen mei eigenwillich syn nasjonaliteit ûntnommen wurde, noch it rjocht ûntsein wurde\nfan nasjonaliteit te feroarjen.\nKêst 16\nSûnder ien of oare beheining op grûn fan ras, nasjonaliteit of godstsjinst hawwe manlju\nen froulju as se de jierren dêrta hawwe it rjocht om te trouwen en in gesin te\nstichtsjen. Hja hawwe gelikense rjochten wat trouwen oanbelanget, yn har trouwen en by\nde ûntbining dêrfan.\nIn houlik kin allinne sletten wurde mei de frije en folsleine tastimming fan elk syn\noare helte.\nlt gesin is de natuerlike en fûnemintele groepsienheid fan 'e maatskippij en hat rjocht\nop beskerming troch de maatskippij en de steat.\nKêst 17\nElk hat rjocht op eigendom, itsij allinne, itsij yn 'e mande mei oaren.\nNimmen mei samar fan syn eigendom berôve wurde.\nKêst 18",
            "Image": "6f192012bb4097c326826d6cbdeb9791"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Elk hat rjocht op frijheid fan tinken, gewisse en godstsjinst; dat rjocht hâldt teffens\nde frijheid yn om fan godstsjinst of oertsjûging te feroarjen, en de frijheid om òf\nallinne òf yn 'e mande mei oaren sawol yn it iepenbier as yn it partikuliere libben,\nfoar syn godstsjinst of oertsjûging út te kommen troch dy te ûnderwizen, troch it\npraktysk tapassen, troch earetsjinst en it ûnderhâlden fan geboaden en foarskriften.\nKêst 19\nElk hat rjocht op frijheid fan miening en mieningsutering. Dat rjocht hâldt de frijheid\nyn om sûnder ynminging in miening te hawwen en om troch alle middels en sûnder grinzen\nacht te slaan, ynljochtings en tinkbylden op te spoaren, te ûntfangen en troch te jaan.\nKêst 20\nElk hat rjocht op frijheid fan freedsume feriening en gearkomste.\nNimmen mei twongen wurde om by in feriening te hearren.\nKêst 21\nElk hat it rjocht om diel te nimmen oan it bestjoer fan syn lân, streekrjocht of troch\nfrij keazen fertsjintwurdigers.\nElk hat it rjocht om op foet fan gelikensens talitten te wurden ta de oerheidstsjinsten\nfan syn lân.\nDe wil fan it folk sil de grûnslach wêze fan it gesach fan it regear; dy wil sil ta\nutering komme yn periodike en earlike ferkiezings dy't hâlden wurde sille út krêft fan\nalgemien en lykweardich kiesrjocht en by geheime stimmings of neffens in proseduere\ndy't krektlikegoed boarch stiet foar de frijheid fan stimmen.\nKêst 22\nElk hat as lid fan 'e mienskip rjocht op maatskiplike wissigens en hat der oanspraak op\ndat troch nasjonale ynspanning en ynternasjonale gearwurking, en yn oerienstimming mei\nde organisaasje en de helpboarnen fan 'e oanbelangjende steat, de ekonomyske, sosjale\nen kulturele rjochten dy 't ûnmisber binne foar syn weardichheid en foar it frij\nûntploaien fan syn persoanlikheid, ferwêzentlike wurde.\nKêst 23\nElk hat rjocht op wurk, op frije kar fan berop, op rjochtrnjittige en geunstige\narbeids-betingsten en op beskerming tsjin wurkleazens.\nElk hat, sûnder ien of oare benefterstelling, rjocht op itselde lean foar itselde wurk.\nElk dy't wurk docht, hat rjocht op in rjochtfeardige en geunstige beleanning dy't him\nen syn húshâlding in minskweardich bestean mooglik makket; dy beleanning sil sa nedich\nmei oare middels fan sosjale beskerming oanfolle wurde.\nElk hat it rjocht om fakferienings op te rjochtsjen en him dêr by oan te sluten om syn\nbelangen te beskermjen.\nKêst 24\nElk hat rjocht op rêst en frije tiid, mei ynbegryp fan in ridlike beheining fan 'e\narbeidstiid en periodike fakânsjes mei behâld fan lean.",
            "Image": "7083e48945bde073ca139af4c659c973"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kêst 25\nElk hat rjocht op in libbensstandert dy't heech genôch is foar de sûnens en it wolwêzen\nfan himsels en syn húshâlding, dêrûnder begrepen iten, klean, húsfesting en medyske\nfersoarging en needsaaklike sosjale tsjinsten en rjocht op foarsjenning yn gefal fan\nwurkleazens, sykte, ynvaliditeit, ferstjerren fan 'e oare helte, âlderdom of in oar\ngemis oan besteansmiddels troch omstannichheden bûten syn wil.\nMern en bern hawwe rjocht op bysûndere soarch en bystân. Alle bern, al of net wetlik,\nsille ûnder deselde sosjale beskerming falle.\nKêst 26\nElk hat rjocht op ûnderwiis; it ûnderwiis sil fergees wêze, teminsten wat it leger en\nbasisûnderwiis oanbelanget. It leger ûnderwiis sil ferplichte wêze. Beropsûnderwiis en\nberopsoplieding sille algemien beskikber steld wurde. Heger ûnderwiis sil lykop\niepenstean foar elk, dy't dêr de kapasiteiten foar hat.\nIt ûnderwiis sil rjochte wêze op it folút ûntwikkeljen fan 'e minsklike persoanlikheid\nen op it fersterkjen fan 'e earbied foar de rjochten fan 'e minske en de fûnemintele\nfrijheden. lt sil it begryp, de ferdraachsumens en de freonskip ûnder alle naasjes,\nrassen of godstsjinstige groepen befoarderje en it sil it wurk fan 'e Feriene Naasjes\nfoar it hanthavenjen fan 'e frede stypje.\nOan de âlden komt yn it foarste plak it rjocht ta de soarte fan opfieding en ûnderwiis\nte kiezen dy't harren bern jûn wurde sil.\nKêst 27\nElk hat it rjocht yn alle frijens diel te nimmen oan it kulturele libben fan 'e\nmienskip, te genietsjen fan keunst en diel te hawwen oan wittenskiplike foarútgong en\nde fruchten dêrfan.\nElk hat rjocht op 'e beskerming fan geastlike en materiële belangen dy't fuortkomme út\nin wittenskiplik, letterkundich of artistyk wurk dat er fuortbrocht hat.\nKêst 28\nElk hat rjocht op it bestean fan sa'n maatskiplike en ynternasjonale oarder, dat de\nrjochten en frijheden neamd yn dizze ferklearring, dêr folslein yn ferwêzentlike wurde\nkinne.\nKêst 29\nElk hat plichten foar de mienskip oer; allinne dêr is de frije en folsleine ûntploaiïng\nfan syn persoanlikheid yn mooglik.\nYn it útoefenjen fan syn rjochten en frijheden sil elk allinne mar ûnderwurpen wêze oan\ndy beheinings dy't by de wet fêststeld binne en wol inkeld en allinne foar de ûnmisbere\nerkenning en earbiediging fan 'e rjochten en frijheden fan oaren en om te foldwaan oan\nde rjochtfeardige easken fan 'e moraliteit, iepenbiere oarder en it algemien wolwêzen\nyn in demokratyske mienskip.\nDy rjochten en frijheden meie yn gjin gefal útoefene wurde yn striid mei de doelen en\nbegjinsels fan 'e Feriene Naasjes.",
            "Image": "2ebd9dd3c5adfac8755b2e40200c8167"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kêst 30\nGjin bepaling yn dizze ferklearring sil sa útlein wurde meie, dat hokker steat, groep\nof persoan dan ek dêr ek mar ien of oar rjocht oan ûntliene kin om eat te ûndernimmen\nof hanlingen fan hokker aard ek te ferrjochtsjen dy't it ferneatigjen fan ien fan 'e\nrjochten en frijheden neamd yn dizze ferklearring, ta doel hawwe.",
            "Image": "54c570651309caf8b72bd2f1440934c4"
        }
    }
}
