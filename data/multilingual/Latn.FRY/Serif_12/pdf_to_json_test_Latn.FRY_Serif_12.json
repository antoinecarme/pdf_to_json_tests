{
    "MetaData": {
        "Author": null,
        "Creation_Date": 1581468048,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "e8d4c6cee410259ca1cfd26ff456795b",
            "Index": 0,
            "Label": "1",
            "Size": [
                595.0,
                842.0
            ],
            "Text": "Universele ferklearring fan de rjochten fan de minske\nUniversele ferklearring fan de rjochten fan de minske, proklamearre op 10 desimber 1948 troch de Algemiene\nGearkomste fan 'e Feriene Naasjes.\nPree-ambule\nYn betinken nommen dat it erkennen fan de ynherinte weardichheid en fan de gelikense en ûnferfrjemdbere\nrjochten fan alle leden fan de minskemienskip grûnslach is foar de frijheid, rjochtfeardigens en frede yn 'e\nwrâld;\nYn betinken nommen dat it oan 'e kant skowen en lytsachtsjen fan 'e rjochten fan 'e minske laat hawwe ta\nbarbaarske dieden, dy't it gewisse fan it minskdorn faksearre hawwe en dat de komst fan in wrâld dêr't minsken\nfrijheid fan mieningsutering en leauwe barre mei, en hja frij wêze sille fan eangst en ferlet, ferkundige is as it\nheechste ideaal fan elk minske;\nYn betinken nommen dat it fan it grutste belang is dat de rjochten fan de minske beskerme wurde, troch de\nsuppremaasje fan it rjocht, dat de minske net twongen wurde mei om yn lêste ynstânsje syn taflecht te nimmen\nta opstân tsjin tyranny en ûnderdrukking;\nYn betinken nommen dat it fan it grutste belang is de ûntjouwing fan freonskiplike betrekkings tusken de\nnaasjes fuort te sterkjen;\nYn betinken nommen dat de folken fan 'e Feriene Naasjes yn it Hânfest har betrouwen yn 'e fûnemintele\nrjochten fan 'e minske, yn de weardichheid en de wearde fan 'e minske en yn de gelikense rjochten fan manlju\nen froulju op 'e nij befestige hawwe, en besletten hawwe sosjale foarútgong en in hegere libbensstandert yn\ngrutter frijheid te befoarderjen;\nYn betinken nommen dat de steaten, dy't lid binne fan 'e Feriene Naasjes plechtich tasein hawwe om yn\ngearwurking mei de organisaasjes fan 'e Feriene Naasjes, rûnom de earbied foar en it ynachtnimmen fan 'e\nrjochten fan 'e minske en de fûnemintele frijheid te befoarderjen;\nYn betinken nommen dat it fan it grutste belang is foar it folslein útfieren fan dy oerienkomst dat elkenien in\ngoed begryp hat fan dy rjochten en frijheden;\nDêrom proklamearret de Algemiene Gearkomste dizze Universele Ferklearring fan de Rjochten fan de Minske as\nit mienskiplik troch alle folken en naasjes te berikken ideaal, mei it doel dat elk yndividu en elk orgaan fan 'e\nmienskip mei dizze Ferklearring hieltyd foar eagen, der nei stribje sil om troch ûnderwiis en opfieding de\nearbied foar dy rjochten en frijheden te befoarderjen en troch foarútstribjende maatregels, nasjonaal en\nynternasjonaal, dy rjochten algemien en echt erkenne en tapasse te litten, likegoed ûnder de folken fan steaten\ndy't lid fan 'e Feriene Naasjes binne, as ûnder de folken fan gebieten ûnder har jurisdiksje:\nKêst 1\nAlle minsken wurde frij en gelyk yn weardigens en rjochten berne. Hja hawwe ferstân en gewisse meikrigen en\nhearre har foar inoar oer yn in geast fan bruorskip te hâlden en te dragen.\nKêst 2\nElk hat oanspraak op alle rjochten en frijheden yn dizze Ferklearring opneamd, sûnder hokker ûnderskie ek mar\nlykas ras, kleur, slachte, taal, godstsjinst, politike of oare oertsjûging, nasjonaal of maatskiplik komôf, eigendom,\nberte of oare status.\nFierder sil gjin ûnderskie makke wurde nei politike, juridyske of ynternasjonale status fan it lân of gebiet, dêr't\nimmen ta heart, likefolle as it om in ûnôfhinklik, trust- of net selsbestjoerend gebiet giet of as der in oare\nbeheining fan 'e sûvereiniteit bestiet.\nKêst 3\nElk hat rjocht op libben, frijheid en ûnskeinberens fan syn persoan.\nKêst 4\nNimmen sil yn slavemij of hearrigens hâlden wurde. Slavernij en slavehannel yn elke foarm binne ferbean.\nKêst 5\nNimmen sil ûnderwurpen wurde oan folteringen, noch oan in wrede, ûnminslike of ûntearjende behanneling of\nbestraffing.\nKêst 6\nElk hat, wêr't er ek is, it rjocht om as persoan erkend te wurden foar de wet."
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "5409eb2510606050bd615494485c36fe",
            "Index": 1,
            "Label": "2",
            "Size": [
                595.0,
                842.0
            ],
            "Text": "Kêst 7\nElkenien is gelyk foar de wet en hat sûnder ûnderskied oanspraak op gelikense beskerming troch de wet. Elk\nhat rjocht op gelikense beskerming tsjin elke efterstelling yn striid mei dizze Ferklearring en tsjin elke oantrún\nta sa'n efterstelling.\nKêst 8\nElk hat rjocht op doeltreffende rjochtshelp fan foechhawwende nasjonale rjochtlike ynstânsjes tsjin hanlingen\ndy't yn striid binne mei de grûnrjochten him takend by grûnwet of wet.\nKêst 9\nNimmen sil ûnderwurpen wurde oan eigenwillige arrestaasje, detinsje of ferbanning.\nKêst 10\nElk foar oar hat rjocht op in earlike en iepenbiere behanling fan syn saak troch in ûnôfhinklike en ûnpartidige\nrjochtlike ynstânsje by it fêststellen fan syn rjochten en ferplichtings en by it bepalen fan it grûndearre wêzen\nfan in tsjin him ynstelde strafferfolging.\nKêst 11\nElk dy't foar in strafber feit ferfolge wurdt, hat der rjocht op om foar ûnskuldich hâlden te wurden oant syn\nskuld út krêft fan 'e wet bewiisd wurdt yn in iepenbiere terjochtsitting dêr't him alle waarboargen, nedich foar\nsyn ferdigening, by takend binne.\nNimmen sil foar skuldich hâlden wurde oan hokfoar strafrjochtlik fergryp ek op grûn fan hokker hanling of\nfersom ek dat neffens nasjonaal of ynternasjonaal rjocht gjin strafrjochtlik fergryp betsjutte op it stuit dat dy\nhanling of dat fersom begien waard. Likemin sil in swierdere straf oplein wurde as de straf dy't fan tapassing\nwie op it stuit dat it strafbere feit begien waard.\nKêst 12\nNimmen sil ûnderwurpen wurde oan oarmans eigenwillich ynmingen yn syn persoanlike oangelegenheden, yn\nsyn húshâlding, syn thús of syn briefwiksel, noch ien of oare oantaasting fan syn eare of goede namme. Elk hat\nrjocht op beskerming troch de wet tsjin sok ymningen of oantaasten.\nKêst 13\nElk hat it rjocht om him frij te ferpleatsen en te ferbliuwen binnen de grinzen fan elke steat.\nElk hat it rjocht om elk lân, syn eigen ynbegrepen, te ferlitten en yn syn lân werom te kommen.\nKêst 14\nElk hat it rjocht om yn oare lannen asyl te freegjen en te hawwen tsjin ferfolging.\nOp dat rjocht kin gjin berop dien wurde yn gefal fan strafferfolgings fanwegen misdriuwen fan net-politike aard\nof hanlings yn striid mei de doelen en begjinsels fan 'e Feriene Naasjes.\nKêst 15\nElk hat rjocht op in nasjonaliteit.\nNimmen mei eigenwillich syn nasjonaliteit ûntnommen wurde, noch it rjocht ûntsein wurde fan nasjonaliteit te\nferoarjen.\nKêst 16\nSûnder ien of oare beheining op grûn fan ras, nasjonaliteit of godstsjinst hawwe manlju en froulju as se de\njierren dêrta hawwe it rjocht om te trouwen en in gesin te stichtsjen. Hja hawwe gelikense rjochten wat trouwen\noanbelanget, yn har trouwen en by de ûntbining dêrfan.\nIn houlik kin allinne sletten wurde mei de frije en folsleine tastimming fan elk syn oare helte.\nlt gesin is de natuerlike en fûnemintele groepsienheid fan 'e maatskippij en hat rjocht op beskerming troch de\nmaatskippij en de steat.\nKêst 17\nElk hat rjocht op eigendom, itsij allinne, itsij yn 'e mande mei oaren.\nNimmen mei samar fan syn eigendom berôve wurde.\nKêst 18"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "e50b08434dbdce75f259ee4525bb3f70",
            "Index": 2,
            "Label": "3",
            "Size": [
                595.0,
                842.0
            ],
            "Text": "Elk hat rjocht op frijheid fan tinken, gewisse en godstsjinst; dat rjocht hâldt teffens de frijheid yn om fan\ngodstsjinst of oertsjûging te feroarjen, en de frijheid om òf allinne òf yn 'e mande mei oaren sawol yn it\niepenbier as yn it partikuliere libben, foar syn godstsjinst of oertsjûging út te kommen troch dy te ûnderwizen,\ntroch it praktysk tapassen, troch earetsjinst en it ûnderhâlden fan geboaden en foarskriften.\nKêst 19\nElk hat rjocht op frijheid fan miening en mieningsutering. Dat rjocht hâldt de frijheid yn om sûnder ynminging in\nmiening te hawwen en om troch alle middels en sûnder grinzen acht te slaan, ynljochtings en tinkbylden op te\nspoaren, te ûntfangen en troch te jaan.\nKêst 20\nElk hat rjocht op frijheid fan freedsume feriening en gearkomste.\nNimmen mei twongen wurde om by in feriening te hearren.\nKêst 21\nElk hat it rjocht om diel te nimmen oan it bestjoer fan syn lân, streekrjocht of troch frij keazen\nfertsjintwurdigers.\nElk hat it rjocht om op foet fan gelikensens talitten te wurden ta de oerheidstsjinsten fan syn lân.\nDe wil fan it folk sil de grûnslach wêze fan it gesach fan it regear; dy wil sil ta utering komme yn periodike en\nearlike ferkiezings dy't hâlden wurde sille út krêft fan algemien en lykweardich kiesrjocht en by geheime\nstimmings of neffens in proseduere dy't krektlikegoed boarch stiet foar de frijheid fan stimmen.\nKêst 22\nElk hat as lid fan 'e mienskip rjocht op maatskiplike wissigens en hat der oanspraak op dat troch nasjonale\nynspanning en ynternasjonale gearwurking, en yn oerienstimming mei de organisaasje en de helpboarnen fan 'e\noanbelangjende steat, de ekonomyske, sosjale en kulturele rjochten dy 't ûnmisber binne foar syn weardichheid\nen foar it frij ûntploaien fan syn persoanlikheid, ferwêzentlike wurde.\nKêst 23\nElk hat rjocht op wurk, op frije kar fan berop, op rjochtrnjittige en geunstige arbeids-betingsten en op\nbeskerming tsjin wurkleazens.\nElk hat, sûnder ien of oare benefterstelling, rjocht op itselde lean foar itselde wurk.\nElk dy't wurk docht, hat rjocht op in rjochtfeardige en geunstige beleanning dy't him en syn húshâlding in\nminskweardich bestean mooglik makket; dy beleanning sil sa nedich mei oare middels fan sosjale beskerming\noanfolle wurde.\nElk hat it rjocht om fakferienings op te rjochtsjen en him dêr by oan te sluten om syn belangen te beskermjen.\nKêst 24\nElk hat rjocht op rêst en frije tiid, mei ynbegryp fan in ridlike beheining fan 'e arbeidstiid en periodike fakânsjes\nmei behâld fan lean.\nKêst 25\nElk hat rjocht op in libbensstandert dy't heech genôch is foar de sûnens en it wolwêzen fan himsels en syn\nhúshâlding, dêrûnder begrepen iten, klean, húsfesting en medyske fersoarging en needsaaklike sosjale tsjinsten\nen rjocht op foarsjenning yn gefal fan wurkleazens, sykte, ynvaliditeit, ferstjerren fan 'e oare helte, âlderdom of\nin oar gemis oan besteansmiddels troch omstannichheden bûten syn wil.\nMern en bern hawwe rjocht op bysûndere soarch en bystân. Alle bern, al of net wetlik, sille ûnder deselde\nsosjale beskerming falle.\nKêst 26\nElk hat rjocht op ûnderwiis; it ûnderwiis sil fergees wêze, teminsten wat it leger en basisûnderwiis oanbelanget.\nIt leger ûnderwiis sil ferplichte wêze. Beropsûnderwiis en beropsoplieding sille algemien beskikber steld wurde.\nHeger ûnderwiis sil lykop iepenstean foar elk, dy't dêr de kapasiteiten foar hat.\nIt ûnderwiis sil rjochte wêze op it folút ûntwikkeljen fan 'e minsklike persoanlikheid en op it fersterkjen fan 'e\nearbied foar de rjochten fan 'e minske en de fûnemintele frijheden. lt sil it begryp, de ferdraachsumens en de\nfreonskip ûnder alle naasjes, rassen of godstsjinstige groepen befoarderje en it sil it wurk fan 'e Feriene Naasjes\nfoar it hanthavenjen fan 'e frede stypje.\nOan de âlden komt yn it foarste plak it rjocht ta de soarte fan opfieding en ûnderwiis te kiezen dy't harren bern"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Image": "d34643b757f32b301ffa9229839e6bb5",
            "Index": 3,
            "Label": "4",
            "Size": [
                595.0,
                842.0
            ],
            "Text": "jûn wurde sil.\nKêst 27\nElk hat it rjocht yn alle frijens diel te nimmen oan it kulturele libben fan 'e mienskip, te genietsjen fan keunst en\ndiel te hawwen oan wittenskiplike foarútgong en de fruchten dêrfan.\nElk hat rjocht op 'e beskerming fan geastlike en materiële belangen dy't fuortkomme út in wittenskiplik,\nletterkundich of artistyk wurk dat er fuortbrocht hat.\nKêst 28\nElk hat rjocht op it bestean fan sa'n maatskiplike en ynternasjonale oarder, dat de rjochten en frijheden neamd\nyn dizze ferklearring, dêr folslein yn ferwêzentlike wurde kinne.\nKêst 29\nElk hat plichten foar de mienskip oer; allinne dêr is de frije en folsleine ûntploaiïng fan syn persoanlikheid yn\nmooglik.\nYn it útoefenjen fan syn rjochten en frijheden sil elk allinne mar ûnderwurpen wêze oan dy beheinings dy't by de\nwet fêststeld binne en wol inkeld en allinne foar de ûnmisbere erkenning en earbiediging fan 'e rjochten en\nfrijheden fan oaren en om te foldwaan oan de rjochtfeardige easken fan 'e moraliteit, iepenbiere oarder en it\nalgemien wolwêzen yn in demokratyske mienskip.\nDy rjochten en frijheden meie yn gjin gefal útoefene wurde yn striid mei de doelen en begjinsels fan 'e Feriene\nNaasjes.\nKêst 30\nGjin bepaling yn dizze ferklearring sil sa útlein wurde meie, dat hokker steat, groep of persoan dan ek dêr ek\nmar ien of oar rjocht oan ûntliene kin om eat te ûndernimmen of hanlingen fan hokker aard ek te ferrjochtsjen\ndy't it ferneatigjen fan ien fan 'e rjochten en frijheden neamd yn dizze ferklearring, ta doel hawwe."
        }
    }
}
