{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468096,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Universele ferklearring fan de rjochten fan de minske\nUniversele ferklearring fan de rjochten fan de minske, proklamearre op 10 desimber 1948 troch de Algemiene\nGearkomste fan 'e Feriene Naasjes.\nPree-ambule\nYn betinken nommen dat it erkennen fan de ynherinte weardichheid en fan de gelikense en \u00fbnferfrjemdbere rjochten\nfan alle leden fan de minskemienskip gr\u00fbnslach is foar de frijheid, rjochtfeardigens en frede yn 'e wr\u00e2ld;\nYn betinken nommen dat it oan 'e kant skowen en lytsachtsjen fan 'e rjochten fan 'e minske laat hawwe ta\nbarbaarske dieden, dy't it gewisse fan it minskdorn faksearre hawwe en dat de komst fan in wr\u00e2ld d\u00ear't minsken\nfrijheid fan mieningsutering en leauwe barre mei, en hja frij w\u00eaze sille fan eangst en ferlet, ferkundige is as it\nheechste ideaal fan elk minske;\nYn betinken nommen dat it fan it grutste belang is dat de rjochten fan de minske beskerme wurde, troch de\nsuppremaasje fan it rjocht, dat de minske net twongen wurde mei om yn l\u00easte ynst\u00e2nsje syn taflecht te nimmen ta\nopst\u00e2n tsjin tyranny en \u00fbnderdrukking;\nYn betinken nommen dat it fan it grutste belang is de \u00fbntjouwing fan freonskiplike betrekkings tusken de naasjes\nfuort te sterkjen;\nYn betinken nommen dat de folken fan 'e Feriene Naasjes yn it H\u00e2nfest har betrouwen yn 'e f\u00fbnemintele rjochten fan\n'e minske, yn de weardichheid en de wearde fan 'e minske en yn de gelikense rjochten fan manlju en froulju op 'e\nnij befestige hawwe, en besletten hawwe sosjale foar\u00fatgong en in hegere libbensstandert yn grutter frijheid te\nbefoarderjen;\nYn betinken nommen dat de steaten, dy't lid binne fan 'e Feriene Naasjes plechtich tasein hawwe om yn gearwurking\nmei de organisaasjes fan 'e Feriene Naasjes, r\u00fbnom de earbied foar en it ynachtnimmen fan 'e rjochten fan 'e\nminske en de f\u00fbnemintele frijheid te befoarderjen;\nYn betinken nommen dat it fan it grutste belang is foar it folslein \u00fatfieren fan dy oerienkomst dat elkenien in\ngoed begryp hat fan dy rjochten en frijheden;\nD\u00earom proklamearret de Algemiene Gearkomste dizze Universele Ferklearring fan de Rjochten fan de Minske as it\nmienskiplik troch alle folken en naasjes te berikken ideaal, mei it doel dat elk yndividu en elk orgaan fan 'e\nmienskip mei dizze Ferklearring hieltyd foar eagen, der nei stribje sil om troch \u00fbnderwiis en opfieding de earbied\nfoar dy rjochten en frijheden te befoarderjen en troch foar\u00fatstribjende maatregels, nasjonaal en ynternasjonaal,\ndy rjochten algemien en echt erkenne en tapasse te litten, likegoed \u00fbnder de folken fan steaten dy't lid fan 'e\nFeriene Naasjes binne, as \u00fbnder de folken fan gebieten \u00fbnder har jurisdiksje:\nK\u00east 1\nAlle minsken wurde frij en gelyk yn weardigens en rjochten berne. Hja hawwe ferst\u00e2n en gewisse meikrigen en hearre\nhar foar inoar oer yn in geast fan bruorskip te h\u00e2lden en te dragen.\nK\u00east 2\nElk hat oanspraak op alle rjochten en frijheden yn dizze Ferklearring opneamd, s\u00fbnder hokker \u00fbnderskie ek mar\nlykas ras, kleur, slachte, taal, godstsjinst, politike of oare oertsj\u00fbging, nasjonaal of maatskiplik kom\u00f4f,\neigendom, berte of oare status.\nFierder sil gjin \u00fbnderskie makke wurde nei politike, juridyske of ynternasjonale status fan it l\u00e2n of gebiet,\nd\u00ear't immen ta heart, likefolle as it om in \u00fbn\u00f4fhinklik, trust- of net selsbestjoerend gebiet giet of as der in\noare beheining fan 'e s\u00fbvereiniteit bestiet.\nK\u00east 3\nElk hat rjocht op libben, frijheid en \u00fbnskeinberens fan syn persoan.\nK\u00east 4\nNimmen sil yn slavemij of hearrigens h\u00e2lden wurde. Slavernij en slavehannel yn elke foarm binne ferbean.\nK\u00east 5\nNimmen sil \u00fbnderwurpen wurde oan folteringen, noch oan in wrede, \u00fbnminslike of \u00fbntearjende behanneling of\nbestraffing.\nK\u00east 6\nElk hat, w\u00ear't er ek is, it rjocht om as persoan erkend te wurden foar de wet.\nK\u00east 7\nElkenien is gelyk foar de wet en hat s\u00fbnder \u00fbnderskied oanspraak op gelikense beskerming troch de wet. Elk hat\nrjocht op gelikense beskerming tsjin elke efterstelling yn striid mei dizze Ferklearring en tsjin elke oantr\u00fan ta\nsa'n efterstelling.\nK\u00east 8",
            "Image": "e5378dbf7eb393e83d7c0619cfea898e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Elk hat rjocht op doeltreffende rjochtshelp fan foechhawwende nasjonale rjochtlike ynst\u00e2nsjes tsjin hanlingen dy't\nyn striid binne mei de gr\u00fbnrjochten him takend by gr\u00fbnwet of wet.\nK\u00east 9\nNimmen sil \u00fbnderwurpen wurde oan eigenwillige arrestaasje, detinsje of ferbanning.\nK\u00east 10\nElk foar oar hat rjocht op in earlike en iepenbiere behanling fan syn saak troch in \u00fbn\u00f4fhinklike en \u00fbnpartidige\nrjochtlike ynst\u00e2nsje by it f\u00eaststellen fan syn rjochten en ferplichtings en by it bepalen fan it gr\u00fbndearre w\u00eazen\nfan in tsjin him ynstelde strafferfolging.\nK\u00east 11\nElk dy't foar in strafber feit ferfolge wurdt, hat der rjocht op om foar \u00fbnskuldich h\u00e2lden te wurden oant syn\nskuld \u00fat kr\u00eaft fan 'e wet bewiisd wurdt yn in iepenbiere terjochtsitting d\u00ear't him alle waarboargen, nedich foar\nsyn ferdigening, by takend binne.\nNimmen sil foar skuldich h\u00e2lden wurde oan hokfoar strafrjochtlik fergryp ek op gr\u00fbn fan hokker hanling of fersom\nek dat neffens nasjonaal of ynternasjonaal rjocht gjin strafrjochtlik fergryp betsjutte op it stuit dat dy hanling\nof dat fersom begien waard. Likemin sil in swierdere straf oplein wurde as de straf dy't fan tapassing wie op it\nstuit dat it strafbere feit begien waard.\nK\u00east 12\nNimmen sil \u00fbnderwurpen wurde oan oarmans eigenwillich ynmingen yn syn persoanlike oangelegenheden, yn syn\nh\u00fash\u00e2lding, syn th\u00fas of syn briefwiksel, noch ien of oare oantaasting fan syn eare of goede namme. Elk hat rjocht\nop beskerming troch de wet tsjin sok ymningen of oantaasten.\nK\u00east 13\nElk hat it rjocht om him frij te ferpleatsen en te ferbliuwen binnen de grinzen fan elke steat.\nElk hat it rjocht om elk l\u00e2n, syn eigen ynbegrepen, te ferlitten en yn syn l\u00e2n werom te kommen.\nK\u00east 14\nElk hat it rjocht om yn oare lannen asyl te freegjen en te hawwen tsjin ferfolging.\nOp dat rjocht kin gjin berop dien wurde yn gefal fan strafferfolgings fanwegen misdriuwen fan net-politike aard of\nhanlings yn striid mei de doelen en begjinsels fan 'e Feriene Naasjes.\nK\u00east 15\nElk hat rjocht op in nasjonaliteit.\nNimmen mei eigenwillich syn nasjonaliteit \u00fbntnommen wurde, noch it rjocht \u00fbntsein wurde fan nasjonaliteit te\nferoarjen.\nK\u00east 16\nS\u00fbnder ien of oare beheining op gr\u00fbn fan ras, nasjonaliteit of godstsjinst hawwe manlju en froulju as se de\njierren d\u00earta hawwe it rjocht om te trouwen en in gesin te stichtsjen. Hja hawwe gelikense rjochten wat trouwen\noanbelanget, yn har trouwen en by de \u00fbntbining d\u00earfan.\nIn houlik kin allinne sletten wurde mei de frije en folsleine tastimming fan elk syn oare helte.\nlt gesin is de natuerlike en f\u00fbnemintele groepsienheid fan 'e maatskippij en hat rjocht op beskerming troch de\nmaatskippij en de steat.\nK\u00east 17\nElk hat rjocht op eigendom, itsij allinne, itsij yn 'e mande mei oaren.\nNimmen mei samar fan syn eigendom ber\u00f4ve wurde.\nK\u00east 18\nElk hat rjocht op frijheid fan tinken, gewisse en godstsjinst; dat rjocht h\u00e2ldt teffens de frijheid yn om fan\ngodstsjinst of oertsj\u00fbging te feroarjen, en de frijheid om \u00f2f allinne \u00f2f yn 'e mande mei oaren sawol yn it\niepenbier as yn it partikuliere libben, foar syn godstsjinst of oertsj\u00fbging \u00fat te kommen troch dy te \u00fbnderwizen,\ntroch it praktysk tapassen, troch earetsjinst en it \u00fbnderh\u00e2lden fan geboaden en foarskriften.\nK\u00east 19\nElk hat rjocht op frijheid fan miening en mieningsutering. Dat rjocht h\u00e2ldt de frijheid yn om s\u00fbnder ynminging in\nmiening te hawwen en om troch alle middels en s\u00fbnder grinzen acht te slaan, ynljochtings en tinkbylden op te\nspoaren, te \u00fbntfangen en troch te jaan.\nK\u00east 20",
            "Image": "51592159634aba08398040346fab96d9"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Elk hat rjocht op frijheid fan freedsume feriening en gearkomste.\nNimmen mei twongen wurde om by in feriening te hearren.\nK\u00east 21\nElk hat it rjocht om diel te nimmen oan it bestjoer fan syn l\u00e2n, streekrjocht of troch frij keazen\nfertsjintwurdigers.\nElk hat it rjocht om op foet fan gelikensens talitten te wurden ta de oerheidstsjinsten fan syn l\u00e2n.\nDe wil fan it folk sil de gr\u00fbnslach w\u00eaze fan it gesach fan it regear; dy wil sil ta utering komme yn periodike en\nearlike ferkiezings dy't h\u00e2lden wurde sille \u00fat kr\u00eaft fan algemien en lykweardich kiesrjocht en by geheime\nstimmings of neffens in proseduere dy't krektlikegoed boarch stiet foar de frijheid fan stimmen.\nK\u00east 22\nElk hat as lid fan 'e mienskip rjocht op maatskiplike wissigens en hat der oanspraak op dat troch nasjonale\nynspanning en ynternasjonale gearwurking, en yn oerienstimming mei de organisaasje en de helpboarnen fan 'e\noanbelangjende steat, de ekonomyske, sosjale en kulturele rjochten dy 't \u00fbnmisber binne foar syn weardichheid en\nfoar it frij \u00fbntploaien fan syn persoanlikheid, ferw\u00eazentlike wurde.\nK\u00east 23\nElk hat rjocht op wurk, op frije kar fan berop, op rjochtrnjittige en geunstige arbeids-betingsten en op\nbeskerming tsjin wurkleazens.\nElk hat, s\u00fbnder ien of oare benefterstelling, rjocht op itselde lean foar itselde wurk.\nElk dy't wurk docht, hat rjocht op in rjochtfeardige en geunstige beleanning dy't him en syn h\u00fash\u00e2lding in\nminskweardich bestean mooglik makket; dy beleanning sil sa nedich mei oare middels fan sosjale beskerming oanfolle\nwurde.\nElk hat it rjocht om fakferienings op te rjochtsjen en him d\u00ear by oan te sluten om syn belangen te beskermjen.\nK\u00east 24\nElk hat rjocht op r\u00east en frije tiid, mei ynbegryp fan in ridlike beheining fan 'e arbeidstiid en periodike\nfak\u00e2nsjes mei beh\u00e2ld fan lean.\nK\u00east 25\nElk hat rjocht op in libbensstandert dy't heech gen\u00f4ch is foar de s\u00fbnens en it wolw\u00eazen fan himsels en syn\nh\u00fash\u00e2lding, d\u00ear\u00fbnder begrepen iten, klean, h\u00fasfesting en medyske fersoarging en needsaaklike sosjale tsjinsten en\nrjocht op foarsjenning yn gefal fan wurkleazens, sykte, ynvaliditeit, ferstjerren fan 'e oare helte, \u00e2lderdom of\nin oar gemis oan besteansmiddels troch omstannichheden b\u00fbten syn wil.\nMern en bern hawwe rjocht op bys\u00fbndere soarch en byst\u00e2n. Alle bern, al of net wetlik, sille \u00fbnder deselde sosjale\nbeskerming falle.\nK\u00east 26\nElk hat rjocht op \u00fbnderwiis; it \u00fbnderwiis sil fergees w\u00eaze, teminsten wat it leger en basis\u00fbnderwiis oanbelanget.\nIt leger \u00fbnderwiis sil ferplichte w\u00eaze. Berops\u00fbnderwiis en beropsoplieding sille algemien beskikber steld wurde.\nHeger \u00fbnderwiis sil lykop iepenstean foar elk, dy't d\u00ear de kapasiteiten foar hat.\nIt \u00fbnderwiis sil rjochte w\u00eaze op it fol\u00fat \u00fbntwikkeljen fan 'e minsklike persoanlikheid en op it fersterkjen fan 'e\nearbied foar de rjochten fan 'e minske en de f\u00fbnemintele frijheden. lt sil it begryp, de ferdraachsumens en de\nfreonskip \u00fbnder alle naasjes, rassen of godstsjinstige groepen befoarderje en it sil it wurk fan 'e Feriene\nNaasjes foar it hanthavenjen fan 'e frede stypje.\nOan de \u00e2lden komt yn it foarste plak it rjocht ta de soarte fan opfieding en \u00fbnderwiis te kiezen dy't harren bern\nj\u00fbn wurde sil.\nK\u00east 27\nElk hat it rjocht yn alle frijens diel te nimmen oan it kulturele libben fan 'e mienskip, te genietsjen fan keunst\nen diel te hawwen oan wittenskiplike foar\u00fatgong en de fruchten d\u00earfan.\nElk hat rjocht op 'e beskerming fan geastlike en materi\u00eble belangen dy't fuortkomme \u00fat in wittenskiplik,\nletterkundich of artistyk wurk dat er fuortbrocht hat.\nK\u00east 28\nElk hat rjocht op it bestean fan sa'n maatskiplike en ynternasjonale oarder, dat de rjochten en frijheden neamd yn\ndizze ferklearring, d\u00ear folslein yn ferw\u00eazentlike wurde kinne.\nK\u00east 29\nElk hat plichten foar de mienskip oer; allinne d\u00ear is de frije en folsleine \u00fbntploai\u00efng fan syn persoanlikheid yn\nmooglik.",
            "Image": "4eca268b3db43189d3badbe238c1d903"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Yn it \u00fatoefenjen fan syn rjochten en frijheden sil elk allinne mar \u00fbnderwurpen w\u00eaze oan dy beheinings dy't by de\nwet f\u00eaststeld binne en wol inkeld en allinne foar de \u00fbnmisbere erkenning en earbiediging fan 'e rjochten en\nfrijheden fan oaren en om te foldwaan oan de rjochtfeardige easken fan 'e moraliteit, iepenbiere oarder en it\nalgemien wolw\u00eazen yn in demokratyske mienskip.\nDy rjochten en frijheden meie yn gjin gefal \u00fatoefene wurde yn striid mei de doelen en begjinsels fan 'e Feriene\nNaasjes.\nK\u00east 30\nGjin bepaling yn dizze ferklearring sil sa \u00fatlein wurde meie, dat hokker steat, groep of persoan dan ek d\u00ear ek mar\nien of oar rjocht oan \u00fbntliene kin om eat te \u00fbndernimmen of hanlingen fan hokker aard ek te ferrjochtsjen dy't it\nferneatigjen fan ien fan 'e rjochten en frijheden neamd yn dizze ferklearring, ta doel hawwe.",
            "Image": "f9898fff28420c20ef8dc20b82f23b8f"
        }
    }
}
