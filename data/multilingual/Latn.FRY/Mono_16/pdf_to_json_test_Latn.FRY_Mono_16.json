{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581468012,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Universele ferklearring fan de rjochten fan de minske\nUniversele ferklearring fan de rjochten fan de minske, proklamearre op\n10 desimber 1948 troch de Algemiene Gearkomste fan 'e Feriene Naasjes.\nPree-ambule\nYn betinken nommen dat it erkennen fan de ynherinte weardichheid en fan\nde gelikense en \u00fbnferfrjemdbere rjochten fan alle leden fan de\nminskemienskip gr\u00fbnslach is foar de frijheid, rjochtfeardigens en frede\nyn 'e wr\u00e2ld;\nYn betinken nommen dat it oan 'e kant skowen en lytsachtsjen fan 'e\nrjochten fan 'e minske laat hawwe ta barbaarske dieden, dy't it gewisse\nfan it minskdorn faksearre hawwe en dat de komst fan in wr\u00e2ld d\u00ear't\nminsken frijheid fan mieningsutering en leauwe barre mei, en hja frij\nw\u00eaze sille fan eangst en ferlet, ferkundige is as it heechste ideaal fan\nelk minske;\nYn betinken nommen dat it fan it grutste belang is dat de rjochten fan\nde minske beskerme wurde, troch de suppremaasje fan it rjocht, dat de\nminske net twongen wurde mei om yn l\u00easte ynst\u00e2nsje syn taflecht te\nnimmen ta opst\u00e2n tsjin tyranny en \u00fbnderdrukking;\nYn betinken nommen dat it fan it grutste belang is de \u00fbntjouwing fan\nfreonskiplike betrekkings tusken de naasjes fuort te sterkjen;\nYn betinken nommen dat de folken fan 'e Feriene Naasjes yn it H\u00e2nfest\nhar betrouwen yn 'e f\u00fbnemintele rjochten fan 'e minske, yn de\nweardichheid en de wearde fan 'e minske en yn de gelikense rjochten fan\nmanlju en froulju op 'e nij befestige hawwe, en besletten hawwe sosjale\nfoar\u00fatgong en in hegere libbensstandert yn grutter frijheid te\nbefoarderjen;\nYn betinken nommen dat\nplechtich tasein hawwe\nFeriene Naasjes, r\u00fbnom\nrjochten fan 'e minske\nde\nom\nde\nen\nsteaten, dy't lid binne fan 'e Feriene Naasjes\nyn gearwurking mei de organisaasjes fan 'e\nearbied foar en it ynachtnimmen fan 'e\nde f\u00fbnemintele frijheid te befoarderjen;\nYn betinken nommen dat it fan it grutste belang is foar it folslein\n\u00fatfieren fan dy oerienkomst dat elkenien in goed begryp hat fan dy\nrjochten en frijheden;\nD\u00earom proklamearret de Algemiene Gearkomste dizze Universele\nFerklearring fan de Rjochten fan de Minske as it mienskiplik troch alle\nfolken en naasjes te berikken ideaal, mei it doel dat elk yndividu en\nelk orgaan fan 'e mienskip mei dizze Ferklearring hieltyd foar eagen,\nder nei stribje sil om troch \u00fbnderwiis en opfieding de earbied foar dy\nrjochten en frijheden te befoarderjen en troch foar\u00fatstribjende\nmaatregels, nasjonaal en ynternasjonaal, dy rjochten algemien en echt\nerkenne en tapasse te litten, likegoed \u00fbnder de folken fan steaten dy't\nlid fan 'e Feriene Naasjes binne, as \u00fbnder de folken fan gebieten \u00fbnder\nhar jurisdiksje:\nK\u00east 1",
            "Image": "1f9f886503f3e4a79c3cccdc012fe135"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Alle minsken wurde frij en gelyk yn weardigens en rjochten berne. Hja\nhawwe ferst\u00e2n en gewisse meikrigen en hearre har foar inoar oer yn in\ngeast fan bruorskip te h\u00e2lden en te dragen.\nK\u00east 2\nElk hat oanspraak op alle rjochten en frijheden yn dizze Ferklearring\nopneamd, s\u00fbnder hokker \u00fbnderskie ek mar lykas ras, kleur, slachte, taal,\ngodstsjinst, politike of oare oertsj\u00fbging, nasjonaal of maatskiplik\nkom\u00f4f, eigendom, berte of oare status.\nFierder sil gjin \u00fbnderskie makke wurde nei politike, juridyske of\nynternasjonale status fan it l\u00e2n of gebiet, d\u00ear't immen ta heart,\nlikefolle as it om in \u00fbn\u00f4fhinklik, trust- of net selsbestjoerend gebiet\ngiet of as der in oare beheining fan 'e s\u00fbvereiniteit bestiet.\nK\u00east 3\nElk hat rjocht op libben, frijheid en \u00fbnskeinberens fan syn persoan.\nK\u00east 4\nNimmen sil yn slavemij of hearrigens h\u00e2lden wurde. Slavernij en\nslavehannel yn elke foarm binne ferbean.\nK\u00east 5\nNimmen sil \u00fbnderwurpen wurde oan folteringen, noch oan in wrede,\n\u00fbnminslike of \u00fbntearjende behanneling of bestraffing.\nK\u00east 6\nElk hat, w\u00ear't er ek is, it rjocht om as persoan erkend te wurden foar\nde wet.\nK\u00east 7\nElkenien is gelyk foar de wet en hat s\u00fbnder \u00fbnderskied oanspraak op\ngelikense beskerming troch de wet. Elk hat rjocht op gelikense\nbeskerming tsjin elke efterstelling yn striid mei dizze Ferklearring en\ntsjin elke oantr\u00fan ta sa'n efterstelling.\nK\u00east 8\nElk hat rjocht op doeltreffende rjochtshelp fan foechhawwende nasjonale\nrjochtlike ynst\u00e2nsjes tsjin hanlingen dy't yn striid binne mei de\ngr\u00fbnrjochten him takend by gr\u00fbnwet of wet.\nK\u00east 9\nNimmen sil \u00fbnderwurpen wurde oan eigenwillige arrestaasje, detinsje of\nferbanning.\nK\u00east 10\nElk foar oar hat rjocht op in earlike en iepenbiere behanling fan syn\nsaak troch in \u00fbn\u00f4fhinklike en \u00fbnpartidige rjochtlike ynst\u00e2nsje by it",
            "Image": "7d870e4c39c541597485a808bc117a9c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "f\u00eaststellen fan syn rjochten en ferplichtings en by it bepalen fan it\ngr\u00fbndearre w\u00eazen fan in tsjin him ynstelde strafferfolging.\nK\u00east 11\nElk dy't foar in strafber feit ferfolge wurdt, hat der rjocht op om foar\n\u00fbnskuldich h\u00e2lden te wurden oant syn skuld \u00fat kr\u00eaft fan 'e wet bewiisd\nwurdt yn in iepenbiere terjochtsitting d\u00ear't him alle waarboargen,\nnedich foar syn ferdigening, by takend binne.\nNimmen sil foar skuldich h\u00e2lden wurde oan hokfoar strafrjochtlik fergryp\nek op gr\u00fbn fan hokker hanling of fersom ek dat neffens nasjonaal of\nynternasjonaal rjocht gjin strafrjochtlik fergryp betsjutte op it stuit\ndat dy hanling of dat fersom begien waard. Likemin sil in swierdere\nstraf oplein wurde as de straf dy't fan tapassing wie op it stuit dat it\nstrafbere feit begien waard.\nK\u00east 12\nNimmen sil \u00fbnderwurpen wurde oan oarmans eigenwillich ynmingen yn syn\npersoanlike oangelegenheden, yn syn h\u00fash\u00e2lding, syn th\u00fas of syn\nbriefwiksel, noch ien of oare oantaasting fan syn eare of goede namme.\nElk hat rjocht op beskerming troch de wet tsjin sok ymningen of\noantaasten.\nK\u00east 13\nElk hat it rjocht om him frij te ferpleatsen en te ferbliuwen binnen de\ngrinzen fan elke steat.\nElk hat it rjocht om elk l\u00e2n, syn eigen ynbegrepen, te ferlitten en yn\nsyn l\u00e2n werom te kommen.\nK\u00east 14\nElk hat it rjocht om yn oare lannen asyl te freegjen en te hawwen tsjin\nferfolging.\nOp dat rjocht kin gjin berop dien wurde yn gefal fan strafferfolgings\nfanwegen misdriuwen fan net-politike aard of hanlings yn striid mei de\ndoelen en begjinsels fan 'e Feriene Naasjes.\nK\u00east 15\nElk hat rjocht op in nasjonaliteit.\nNimmen mei eigenwillich syn nasjonaliteit \u00fbntnommen wurde, noch it\nrjocht \u00fbntsein wurde fan nasjonaliteit te feroarjen.\nK\u00east 16\nS\u00fbnder ien of oare beheining op gr\u00fbn fan ras, nasjonaliteit of\ngodstsjinst hawwe manlju en froulju as se de jierren d\u00earta hawwe it\nrjocht om te trouwen en in gesin te stichtsjen. Hja hawwe gelikense\nrjochten wat trouwen oanbelanget, yn har trouwen en by de \u00fbntbining\nd\u00earfan.",
            "Image": "67477980cc44dbafb30d0de71a60342e"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "In houlik kin allinne sletten wurde mei de frije en folsleine tastimming\nfan elk syn oare helte.\nlt gesin is de natuerlike en f\u00fbnemintele groepsienheid fan 'e\nmaatskippij en hat rjocht op beskerming troch de maatskippij en de\nsteat.\nK\u00east 17\nElk hat rjocht op eigendom, itsij allinne, itsij yn 'e mande mei oaren.\nNimmen mei samar fan syn eigendom ber\u00f4ve wurde.\nK\u00east 18\nElk hat rjocht op frijheid fan tinken, gewisse en godstsjinst; dat\nrjocht h\u00e2ldt teffens de frijheid yn om fan godstsjinst of oertsj\u00fbging te\nferoarjen, en de frijheid om \u00f2f allinne \u00f2f yn 'e mande mei oaren sawol\nyn it iepenbier as yn it partikuliere libben, foar syn godstsjinst of\noertsj\u00fbging \u00fat te kommen troch dy te \u00fbnderwizen, troch it praktysk\ntapassen, troch earetsjinst en it \u00fbnderh\u00e2lden fan geboaden en\nfoarskriften.\nK\u00east 19\nElk hat rjocht op frijheid fan miening en mieningsutering. Dat rjocht\nh\u00e2ldt de frijheid yn om s\u00fbnder ynminging in miening te hawwen en om\ntroch alle middels en s\u00fbnder grinzen acht te slaan, ynljochtings en\ntinkbylden op te spoaren, te \u00fbntfangen en troch te jaan.\nK\u00east 20\nElk hat rjocht op frijheid fan freedsume feriening en gearkomste.\nNimmen mei twongen wurde om by in feriening te hearren.\nK\u00east 21\nElk hat it rjocht om diel te nimmen oan it bestjoer fan syn l\u00e2n,\nstreekrjocht of troch frij keazen fertsjintwurdigers.\nElk hat it rjocht om op foet fan gelikensens talitten te wurden ta de\noerheidstsjinsten fan syn l\u00e2n.\nDe wil fan it folk sil de gr\u00fbnslach w\u00eaze fan it gesach fan it regear; dy\nwil sil ta utering komme yn periodike en earlike ferkiezings dy't h\u00e2lden\nwurde sille \u00fat kr\u00eaft fan algemien en lykweardich kiesrjocht en by\ngeheime stimmings of neffens in proseduere dy't krektlikegoed boarch\nstiet foar de frijheid fan stimmen.\nK\u00east 22\nElk hat as lid fan 'e mienskip rjocht op maatskiplike wissigens en hat\nder oanspraak op dat troch nasjonale ynspanning en ynternasjonale\ngearwurking, en yn oerienstimming mei de organisaasje en de helpboarnen\nfan 'e oanbelangjende steat, de ekonomyske, sosjale en kulturele\nrjochten dy 't \u00fbnmisber binne foar syn weardichheid en foar it frij",
            "Image": "4c33f775181295337ec4fc5621b47daa"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "\u00fbntploaien fan syn persoanlikheid, ferw\u00eazentlike wurde.\nK\u00east 23\nElk hat rjocht op wurk, op frije kar fan berop, op rjochtrnjittige en\ngeunstige arbeids-betingsten en op beskerming tsjin wurkleazens.\nElk hat, s\u00fbnder ien of oare benefterstelling, rjocht op itselde lean\nfoar itselde wurk.\nElk dy't wurk docht, hat rjocht op in rjochtfeardige en geunstige\nbeleanning dy't him en syn h\u00fash\u00e2lding in minskweardich bestean mooglik\nmakket; dy beleanning sil sa nedich mei oare middels fan sosjale\nbeskerming oanfolle wurde.\nElk hat it rjocht om fakferienings op te rjochtsjen en him d\u00ear by oan te\nsluten om syn belangen te beskermjen.\nK\u00east 24\nElk hat rjocht op r\u00east en frije tiid, mei ynbegryp fan in ridlike\nbeheining fan 'e arbeidstiid en periodike fak\u00e2nsjes mei beh\u00e2ld fan lean.\nK\u00east 25\nElk hat rjocht op in libbensstandert dy't heech gen\u00f4ch is foar de s\u00fbnens\nen it wolw\u00eazen fan himsels en syn h\u00fash\u00e2lding, d\u00ear\u00fbnder begrepen iten,\nklean, h\u00fasfesting en medyske fersoarging en needsaaklike sosjale\ntsjinsten en rjocht op foarsjenning yn gefal fan wurkleazens, sykte,\nynvaliditeit, ferstjerren fan 'e oare helte, \u00e2lderdom of in oar gemis\noan besteansmiddels troch omstannichheden b\u00fbten syn wil.\nMern en bern hawwe rjocht op bys\u00fbndere soarch en byst\u00e2n. Alle bern, al\nof net wetlik, sille \u00fbnder deselde sosjale beskerming falle.\nK\u00east 26\nElk hat rjocht op \u00fbnderwiis; it \u00fbnderwiis sil fergees w\u00eaze, teminsten\nwat it leger en basis\u00fbnderwiis oanbelanget. It leger \u00fbnderwiis sil\nferplichte w\u00eaze. Berops\u00fbnderwiis en beropsoplieding sille algemien\nbeskikber steld wurde. Heger \u00fbnderwiis sil lykop iepenstean foar elk,\ndy't d\u00ear de kapasiteiten foar hat.\nIt \u00fbnderwiis sil rjochte w\u00eaze op it fol\u00fat \u00fbntwikkeljen fan 'e minsklike\npersoanlikheid en op it fersterkjen fan 'e earbied foar de rjochten fan\n'e minske en de f\u00fbnemintele frijheden. lt sil it begryp, de\nferdraachsumens en de freonskip \u00fbnder alle naasjes, rassen of\ngodstsjinstige groepen befoarderje en it sil it wurk fan 'e Feriene\nNaasjes foar it hanthavenjen fan 'e frede stypje.\nOan de \u00e2lden komt yn it foarste plak it rjocht ta de soarte fan\nopfieding en \u00fbnderwiis te kiezen dy't harren bern j\u00fbn wurde sil.\nK\u00east 27\nElk hat it rjocht yn alle frijens diel te nimmen oan it kulturele libben",
            "Image": "c448e80c793e4f7a68b2744062b4bd72"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "fan 'e mienskip, te genietsjen fan keunst en diel te hawwen oan\nwittenskiplike foar\u00fatgong en de fruchten d\u00earfan.\nElk hat rjocht op 'e beskerming fan geastlike en materi\u00eble belangen dy't\nfuortkomme \u00fat in wittenskiplik, letterkundich of artistyk wurk dat er\nfuortbrocht hat.\nK\u00east 28\nElk hat rjocht op it bestean fan sa'n maatskiplike en ynternasjonale\noarder, dat de rjochten en frijheden neamd yn dizze ferklearring, d\u00ear\nfolslein yn ferw\u00eazentlike wurde kinne.\nK\u00east 29\nElk hat plichten foar de mienskip oer; allinne d\u00ear is de frije en\nfolsleine \u00fbntploai\u00efng fan syn persoanlikheid yn mooglik.\nYn it \u00fatoefenjen fan syn rjochten en frijheden sil elk allinne mar\n\u00fbnderwurpen w\u00eaze oan dy beheinings dy't by de wet f\u00eaststeld binne en wol\ninkeld en allinne foar de \u00fbnmisbere erkenning en earbiediging fan 'e\nrjochten en frijheden fan oaren en om te foldwaan oan de rjochtfeardige\neasken fan 'e moraliteit, iepenbiere oarder en it algemien wolw\u00eazen yn\nin demokratyske mienskip.\nDy rjochten en frijheden meie yn gjin gefal \u00fatoefene wurde yn striid mei\nde doelen en begjinsels fan 'e Feriene Naasjes.\nK\u00east 30\nGjin bepaling yn dizze ferklearring sil sa \u00fatlein wurde meie, dat hokker\nsteat, groep of persoan dan ek d\u00ear ek mar ien of oar rjocht oan \u00fbntliene\nkin om eat te \u00fbndernimmen of hanlingen fan hokker aard ek te\nferrjochtsjen dy't it ferneatigjen fan ien fan 'e rjochten en frijheden\nneamd yn dizze ferklearring, ta doel hawwe.",
            "Image": "a5e6d6e4004862faebd15034a047ba2f"
        }
    }
}
