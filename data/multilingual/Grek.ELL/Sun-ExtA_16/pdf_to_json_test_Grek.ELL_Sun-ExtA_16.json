{
    "MetaData": {
        "Author": null,
        "Creation_Date": 1581467957,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "4ff6b61aad443a3652a79a20bc4a3e7c",
            "Index": 0,
            "Label": "1",
            "Size": [
                595.0,
                842.0
            ],
            "Text": "ΟΙΚΟΥΜΕΝΙΚΗ ΔΙΑΚΗΡΥΞΗ ΓΙΑ ΤΑ ΑΝΘΡΩΠΙΝΑ\nΔΙΚΑΙΩΜΑΤΑ\n10 ΔΕΚΕΜΒΡΙΟΥ 1948\nΠΡΟΟΙΜΙΟ\nἘπειδὴ ἡ ἀναγνώριση τῆς ἀξιοπρέπειας, ποὺ εἶναι\nσύμφυτη σὲ ὅλα τὰ μέλη τῆς ἀνθρώπινης οἰκογένειας, καθὼς\nκαὶ τῶν ἴσων καὶ ἀναπαλλοτρίωτων δικαιωμάτων τους\nἀποτελεῖ τὸ θεμέλιο τῆς ἐλευθερίας, τῆς δικαιοσύνης καὶ\nτῆς εἰρήνης στὸν κόσμο.\nἘπειδὴ ἡ παραγνώριση καὶ ἡ περιφρόνηση τῶν\nδικαιωμάτων τοῦ ἀνθρώπου ὁδήγησαν σὲ πράξεις\nβαρβαρότητας, ποὺ ἐξεγείρουν τὴν ἀνθρώπινη\nσυνείδηση, καὶ ἡ προοπτικὴ ἑνὸς κόσμου ὅπου οἱ\nἄνθρωποι θὰ εἶναι ἐλεύθεροι νὰ μιλοῦν καὶ νὰ\nπιστεύουν, λυτρωμένοι ἀπὸ τὸν τρόμο καὶ τὴν\nἀθλιότητα, ἔχει διακηρυχθεῖ ὡς ἡ πιὸ ὑψηλὴ ἐπιδίωξη τοῦ\nἀνθρώπου.\nἘπειδὴ ἔχει οὐσιαστικὴ σημασία νὰ προστατεύονται τὰ\nἀνθρώπινα δικαιώματα ἀπὸ ἕνα καθεστὼς δικαίου, ὥστε ὁ\nἄνθρωπος νὰ μὴν ἀναγκάζεται νὰ προσφεύγει, ὡς ἔσχατο\nκαταφύγιο, στὴν ἐξέγερση κατὰ τῆς τυραννίας καὶ τῆς\nκαταπίεσης.\nἘπειδὴ ἔχει οὐσιαστικὴ σημασία νὰ ἐνθαρρύνεται ἡ\nἀνάπτυξη φιλικῶν σχέσεων ἀνάμεσα στὰ ἔθνη.\nἘπειδή, μὲ τὸν καταστατικὸ Χάρτη, οἱ λαοὶ τῶν Ἡνωμένων\nἘθνῶν διακήρυξαν καὶ πάλι τὴν πίστη τους στὰ\nθεμελιακὰ δικαιώματα τοῦ ἀνθρώπου, στήν\nἀξιοπρέπεια καὶ τὴν ἀξία τῆς ἀνθρώπινης\nπροσωπικότητας, στὴν ἰσότητα δικαιωμάτων ἀνδρῶν καὶ\nγυναικῶν, καὶ διακήρυξαν πὼς εἶναι ἀποφασισμένοι νὰ\nσυντελέσουν στὴν κοινωνικὴ πρόοδο καὶ νὰ\nδημιουργήσουν καλύτερες συνθῆκες ζωῆς στὰ πλαίσια\nμιᾶς εὐρύτερης ἐλευθερίας.\nἘπειδὴ τὰ κράτη μέλη ἀνέλαβαν τὴν ὑποχρέωση νὰ\nἐξασφαλίσουν, σὲ συνεργασία μὲ τὸν Ὀργανισμὸ τῶν\nἩνωμένων Ἐθνῶν, τὸν ἀποτελεσματικὸ σεβασμὸ τῶν\nδικαιωμάτων τοῦ ἀνθρώπου καὶ τῶν θεμελιακῶν\nἐλευθεριῶν σὲ ὅλο τὸν κόσμο.\nἘπειδὴ ἡ ταυτότητα ἀντιλήψεων ὡς πρὸς τὰ δικαιώματα\nκαὶ τὶς ἐλευθερίες αὐτὲς ἔχει ἐξαιρετικὴ σημασία γιὰ νὰ\nἐκπληρωθεῖ πέρα ὣς πέρα αὐτὴ ἡ ὑποχρέωση,\nΗ ΓΕΝΙΚΗ ΣΥΝΕΛΕΥΣΗ\nΔιακηρύσσει ὅτι ἡ παρούσα Οἰκουμενικὴ Διακήρυξη\nτῶν Δικαιωμάτων τοῦ Ἀνθρώπου ἀποτελεῖ τὸ κοινὸ"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "00a4e8632caae24683b0694cf15b460d",
            "Index": 1,
            "Label": "2",
            "Size": [
                595.0,
                842.0
            ],
            "Text": "ἰδανικὸ στὸ ὁποῖο πρέπει νὰ κατατείνουν ὅλοι οἱ λαοὶ\nκαὶ ὅλα τὰ ἔθνη, ἔτσι ὥστε κάθε ἄτομο καὶ κάθε ὄργανο\nτῆς κοινωνίας, μὲ τὴν Διακήρυξη αὐτὴ διαρκῶς στὴν\nσκέψη, νὰ καταβάλλει, μὲ τὴν διδασκαλία καὶ τὴν\nπαιδεία, κάθε προσπάθεια γιὰ νὰ ἀναπτυχθεῖ ὁ σεβασμὸς\nτῶν δικαιωμάτων καὶ τῶν ἐλευθεριῶν αὐτῶν, καὶ νὰ\nἐξασφαλιστεῖ προοδευτικά, μὲ ἐσωτερικὰ καὶ διεθνῆ\nμέσα, ἡ παγκόσμια καὶ ἀποτελεσματικὴ ἐφαρμογή τους,\nτόσο ἀνάμεσα στοὺς λαοὺς τῶν ἰδίων τῶν κρατῶν μελῶν ὅσο\nκαὶ ἀνάμεσα στοὺς πληθυσμοὺς χωρῶν ποὺ βρίσκονται\nστὴν δικαιοδοσία τους.\nΑΡΘΡΟ 1\nὍλοι οἱ ἄνθρωποι γεννιοῦνται ἐλεύθεροι καὶ ἴσοι στὴν\nἀξιοπρέπεια καὶ τὰ δικαιώματα. Εἶναι προικισμένοι\nμὲ λογικὴ καὶ συνείδηση, καὶ ὀφείλουν νὰ\nσυμπεριφέρονται μεταξύ τους μὲ πνεῦμα ἀδελφοσύνης.\nΑΡΘΡΟ 2\nΚάθε ἄνθρωπος δικαιοῦται νὰ ἐπικαλεῖται ὅλα τὰ\nδικαιώματα καὶ ὅλες τὶς ἐλευθερίες ποὺ προκηρύσσει ἡ\nπαρούσα Διακήρυξη, χωρὶς καμία ἀπολύτως διάκριση,\nεἰδικότερα ὡς πρὸς τὴν φυλή, τὸ χρῶμα, τὸ φῦλο, τὴν\nγλώσσα, τὶς θρησκεῖες, τὶς πολιτικὲς ἢ ὁποιεσδήποτε\nἄλλες πεποιθήσεις, τὴν ἐθνικὴ ἢ κοινωνικὴ καταγωγή,\nτὴν περιουσία, τὴν γέννηση ἢ ὁποιαδήποτε ἄλλη\nκατάσταση.\nΔὲν θὰ μπορεῖ ἀκόμα νὰ γίνεται καμία διάκριση ἐξαιτίας\nτοῦ πολιτικοῦ, νομικοῦ ἢ διεθνοῦς καθεστῶτος τῆς\nχώρας ἀπὸ τὴν ὁποία προέρχεται κανείς, εἴτε πρόκειται\nγιὰ χώρα ἢ ἐδαφικὴ περιοχὴ ἀνεξάρτητη, ὑπὸ κηδεμονία ἢ\nὑπεξουσία, ἢ ποὺ βρίσκεται ὑπὸ ὁποιονδήποτε ἄλλον\nπεριορισμὸ κυριαρχίας.\nΑΡΘΡΟ 3\nΚάθε ἄτομο ἔχει δικαίωμα στὴν ζωή, τὴν ἐλευθερία καὶ\nτὴν προσωπική του ἀσφάλεια.\nΑΡΘΡΟ 4\nΚανεὶς δὲν ἐπιτρέπεται νὰ ζεῖ ὑπὸ καθεστὼς δουλείας,\nὁλικῆς ἢ μερικῆς. Ἡ δουλεία καὶ τὸ δουλεμπόριο ὑπὸ\nὁποιαδήποτε μορφὴ ἀπαγορεύονται.\nΑΡΘΡΟ 5\nΚανεὶς δὲν ἐπιτρέπεται νὰ ὑποβάλλεται σὲ\nβασανιστήρια οὔτε σὲ ποινὴ ἢ μεταχείριση σκληρή,\nἀπάνθρωπη ἢ ταπεινωτική.\nΑΡΘΡΟ 6"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "2d4be82f733988ebb37d22c324679e27",
            "Index": 2,
            "Label": "3",
            "Size": [
                595.0,
                842.0
            ],
            "Text": "Καθένας, ὅπου καὶ ἂν βρίσκεται, ἔχει δικαίωμα στὴν\nἀναγνώριση τῆς νομικῆς του προσωπικότητας.\nΑΡΘΡΟ 7\nὍλοι εἶναι ἴσοι ἀπέναντι στὸν νόμο καὶ ἔχουν δικαίωμα\nσὲ ἴση προστασία τοῦ νόμου, χωρὶς καμία ἀπολύτως\nδιάκριση. Ὅλοι ἔχουν δικαίωμα σὲ ἴση προστασία ἀπὸ\nκάθε διάκριση ποὺ θὰ παραβίαζε τὴν παρούσα\nΔιακήρυξη καὶ ἀπὸ κάθε πρόκληση γιὰ μιὰ τέτοια\nδυσμενὴ διάκριση.\nΑΡΘΡΟ 8\nΚαθένας ἔχει δικαίωμα νὰ ἀσκεῖ ἀποτελεσματικὰ ἔνδικα\nμέσα στὰ ἁρμόδια ἐθνικὰ δικαστήρια κατὰ τῶν πράξεων\nποὺ παραβιάζουν τὰ θεμελιακὰ δικαιώματα τὰ ὁποῖα\nτοῦ ἀναγνωρίζουν τὸ Σύνταγμα καὶ ὁ νόμος.\nΑΡΘΡΟ 9\nΚανεὶς δὲν μπορεῖ νὰ συλλαμβάνεται, νὰ κρατεῖται ἢ νὰ\nἐξορίζεται αὐθαίρετα.\nΑΡΘΡΟ 10\nΚαθένας ἔχει δικαίωμα, μὲ πλήρη ἰσότητα, νὰ\nἐκδικάζεται ἡ ὑπόθεσή του δίκαια καὶ δημόσια, ἀπὸ\nδικαστήριο ἀνεξάρτητο καὶ ἀμερόληπτο, ποὺ θὰ\nἀποφασίσει εἴτε γιὰ τὰ δικαιώματα καὶ τὶς ὑποχρεώσεις\nτου εἴτε, σὲ περίπτωση ποινικῆς διαδικασίας, γιὰ τὸ\nβάσιμο τῆς κατηγορίας ποὺ στρέφεται ἐναντίον του.\nΑΡΘΡΟ 11\nΚάθε κατηγορούμενος γιὰ ποινικὸ ἀδίκημα πρέπει νὰ\nθεωρεῖται ἀθῶος, ὠσότου διαπιστωθεῖ ἡ ἐνοχή του\nσύμφωνα μὲ τὸν νόμο, σὲ ποινικὴ δίκη, κατὰ τὴν ὁποία θὰ\nτοῦ ἔχουν ἐξασφαλιστεῖ ὅλες οἱ ἀπαραίτητες γιὰ τὴν\nὑπεράσπισή του ἐγγυήσεις.\nΚανεὶς δὲν θὰ καταδικάζεται γιὰ πράξεις ἢ παραλείψεις\nπού, κατὰ τὸν χρόνο ποὺ τελέστηκαν, δὲν συνιστοῦσαν\nἀξιόποινο ἀδίκημα κατὰ τὸ ἐσωτερικὸ ἢ τὸ διεθνὲς\nδίκαιο. Ἐπίσης, δὲν ἐπιβάλλεται ποινὴ βαρύτερη ἀπὸ\nἐκείνη ποὺ ἴσχυε κατὰ τὸν χρόνο ποὺ τελέστηκε ἡ\nἀξιόποινη πράξη.\nΑΡΘΡΟ 12\nΚανεὶς δὲν ἐπιτρέπεται νὰ ὑποστεῖ αὐθαίρετες ἐπεμβάσεις\nστὴν ἰδιωτική του ζωή, τὴν οἰκογένεια, τὴν κατοικία ἢ\nτὴν ἀλληλογραφία του, οὔτε προσβολὲς τῆς τιμῆς καὶ τῆς\nὑπόληψής του. Καθένας ἔχει τὸ δικαίωμα νὰ τὸν\nπροστατεύουν οἱ νόμοι ἀπὸ ἐπεμβάσεις καὶ προσβολὲς\nαὐτοῦ τοῦ εἴδους."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d0a49865c2d5b93d8d3847aff77cdb67",
            "Index": 3,
            "Label": "4",
            "Size": [
                595.0,
                842.0
            ],
            "Text": "ΑΡΘΡΟ 13\nΚαθένας ἔχει τὸ δικαίωμα νὰ κυκλοφορεῖ ἐλεύθερα καὶ νὰ\nἐκλέγει τὸν τόπο τῆς διαμονῆς του στὸ ἐσωτερικὸ ἑνὸς\nκράτους.\nΚαθένας ἔχει τὸ δικαίωμα νὰ ἐγκαταλείπει ὁποιαδήποτε\nχώρα, ἀκόμα καὶ τὴν δική του, καὶ νὰ ἐπιστρέφει σὲ αὐτήν.\nΑΡΘΡΟ 14\nΚάθε ἄτομο ποὺ καταδιώκεται ἔχει τὸ δικαίωμα νὰ ζητᾶ\nἄσυλο καὶ νὰ τοῦ παρέχεται ἄσυλο σὲ ἄλλες χῶρες.\nΤὸ δικαίωμα αὐτὸ δὲν μπορεῖ κανεὶς νὰ τὸ ἐπικαλεστεῖ, σὲ\nπερίπτωση δίωξης γιὰ πραγματικὸ ἀδίκημα τοῦ κοινοῦ\nποινικοῦ δικαίου ἢ γιὰ ἐνέργειες ἀντίθετες πρὸς τοὺς\nσκοποὺς καὶ τὶς ἀρχὲς τοῦ ΟΗΕ.\nΑΡΘΡΟ 15\nΚαθένας ἔχει τὸ δικαίωμα μιᾶς ἰθαγένειας.\nΚανεὶς δὲν μπορεῖ νὰ στερηθεῖ αὐθαίρετα τὴν ἰθαγένειά\nτου οὔτε τὸ δικαίωμα νὰ ἀλλάξει ἰθαγένεια.\nΑΡΘΡΟ 16\nἈπὸ τὴν στιγμὴ ποὺ θὰ φθάσουν σὲ ἡλικία γάμου, ὁ ἄνδρας\nκαὶ ἡ γυναίκα, χωρὶς κανένα περιορισμὸ ἐξαιτίας τῆς\nφυλῆς, τῆς ἐθνικότητας ἢ τῆς θρησκείας, ἔχουν τὸ δικαίωμα\nνὰ παντρεύονται καὶ νὰ ἱδρύουν οἰκογένεια. Καὶ οἱ δύο\nἔχουν ἴσα δικαιώματα ὡς πρὸς τὸν γάμο, κατὰ τὴν\nδιάρκεια τοῦ γάμου καὶ κατὰ τὴν διάλυσή του.\nΓάμος δὲν μπορεῖ νὰ συναφθεῖ παρὰ μόνο μὲ ἐλεύθερη καὶ\nπλήρη συναίνεση τῶν μελλονύμφων.\nἩ οἰκογένεια εἶναι τὸ φυσικὸ καὶ τὸ βασικὸ στοιχεῖο τῆς\nκοινωνίας καὶ ἔχει τὸ δικαίωμα προστασίας ἀπὸ τὴν\nκοινωνία καὶ τὸ κράτος.\nΑΡΘΡΟ 17\nΚάθε ἄτομο, μόνο του ἢ μὲ ἄλλους μαζί, ἔχει τὸ δικαίωμα\nτῆς ἰδιοκτησίας.\nΚανεὶς δὲν μπορεῖ νὰ στερηθεῖ αὐθαίρετα τὴν ἰδιοκτησία\nτου.\nΑΡΘΡΟ 18\nΚάθε ἄτομο ἔχει τὸ δικαίωμα τῆς ἐλευθερίας τῆς σκέψης,\nτῆς συνείδησης καὶ τῆς θρησκείας. Στὸ δικαίωμα αὐτὸ\nπεριλαμβάνεται ἡ ἐλευθερία γιὰ τήν ἀλλαγὴ τῆς\nθρησκείας ἢ πεποιθήσεων, ὅπως καὶ ἡ ἐλευθερία νὰ"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "71adca1fce91366038228c13b55eac37",
            "Index": 4,
            "Label": "5",
            "Size": [
                595.0,
                842.0
            ],
            "Text": "ἐκδηλώνει κανεὶς τὴν θρησκεία του ἢ τὶς θρησκευτικές\nτου πεποιθήσεις, μόνος ἢ μαζὶ μὲ ἄλλους, δημόσια ἢ\nἰδιωτικά, μὲ τὴν διδασκαλία, τὴν ἄσκηση, τὴν λατρεία\nκαὶ μὲ τὴν τέλεση θρησκευτικῶν τελετῶν.\nΑΡΘΡΟ 19\nΚαθένας ἔχει τὸ δικαίωμα τῆς ἐλευθερίας τῆς γνώμης καὶ τῆς\nἔκφρασης, ποὺ σημαίνει τὸ δικαίωμα νὰ μὴν ὑφίσταται\nδυσμενεῖς συνέπειες γιὰ τὶς γνῶμες του, καὶ τὸ δικαίωμα\nνὰ ἀναζητεῖ, νὰ παίρνει καὶ νὰ διαδίδει πληροφορίες καὶ\nἰδέες, μὲ ὁποιοδήποτε μέσο ἔκφρασης, καὶ ἀπὸ ὅλο τὸν\nκόσμο.\nΑΡΘΡΟ 20\nΚαθένας ἔχει τὸ δικαίωμα νὰ συνέρχεται καὶ νὰ\nσυνεταιρίζεται ἐλεύθερα καὶ γιὰ εἰρηνικοὺς σκοπούς.\nΚανεὶς δὲν μπορεῖ νὰ ὑποχρεωθεῖ νὰ συμμετέχει σὲ\nὁρισμένο σωματεῖο.\nΑΡΘΡΟ 21\nΚαθένας ἔχει τὸ δικαίωμα νὰ συμμετέχει στὴν\nδιακυβέρνηση τῆς χώρας του, ἄμεσα ἢ ἔμμεσα, μὲ\nἀντιπροσώπους ἐλεύθερα ἐκλεγμένους.\nΚαθένας ἔχει τὸ δικαίωμα νὰ γίνεται δεκτός, ὑπὸ ἴσους\nὅρους, στὶς δημόσιες ὑπηρεσίες τῆς χώρας του.\nἩ λαϊκὴ θέληση εἶναι τὸ θεμέλιο τῆς κρατικῆς ἐξουσίας. Ἡ\nθέληση αὐτὴ πρέπει νὰ ἐκφράζεται μὲ τίμιες ἐκλογές, οἱ\nὁποῖες πρέπει νὰ διεξάγονται περιοδικά, μὲ καθολική,\nἴση καὶ μυστικὴ ψηφοφορία, ἢ μὲ ἀντίστοιχη διαδικασία\nποὺ νὰ ἐξασφαλίζει τὴν ἐλευθερία τῆς ἐκλογῆς.\nΑΡΘΡΟ 22\nΚάθε ἄτομο, ὡς μέλος τοῦ κοινωνικοῦ συνόλου, ἔχει\nδικαίωμα κοινωνικῆς προστασίας. Ἡ κοινωνία, μὲ τὴν\nἐθνικὴ πρωτοβουλία καὶ τὴν διεθνὴ συνεργασία,\nἀνάλογα πάντα μὲ τὴν ὀργάνωση καὶ τὶς οἰκονομικὲς\nδυνατότητες κάθε κράτους, ἔχει χρέος νὰ τοῦ\nἐξασφαλίσει τὴν ἱκανοποίηση τῶν οἰκονομικῶν,\nκοινωνικῶν καὶ πολιτιστικῶν δικαιωμάτων ποὺ εἶναι\nἀπαραίτητα γιὰ τὴν ἀξιοπρέπεια καὶ τὴν ἐλεύθερη\nἀνάπτυξη τῆς προσωπικότητάς του.\nΑΡΘΡΟ 23\nΚαθένας ἔχει τὸ δικαίωμα νὰ ἐργάζεται καὶ νὰ ἐπιλέγει\nἐλεύθερα τὸ ἐπάγγελμά του, νὰ ἔχει δίκαιες καὶ\nἱκανοποιητικὲς συνθῆκες δουλειᾶς καὶ νὰ\nπροστατεύεται ἀπὸ τὴν ἀνεργία."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "33ae549fd80f64b9594281b725fedc1c",
            "Index": 5,
            "Label": "6",
            "Size": [
                595.0,
                842.0
            ],
            "Text": "Ὅλοι, χωρὶς καμία διάκριση, ἔχουν τὸ δικαίωμα ἴσης\nἀμοιβῆς γιὰ ἴση ἐργασία.\nΚάθε ἐργαζόμενος ἔχει δικαίωμα δίκαιης καὶ\nἱκανοποιητικῆς ἀμοιβῆς, ποὺ νὰ ἐξασφαλίζει σὲ αὐτὸν καὶ\nτὴν οἰκογένειά του συνθῆκες ζωῆς ἄξιες στὴν ἀνθρώπινη\nἀξιοπρέπεια. Ἡ ἀμοιβὴ τῆς ἐργασίας, ἂν ὑπάρχει, πρέπει\nνὰ συμπληρώνεται μὲ ἄλλα μέσα κοινωνικῆς προστασίας.\nΚαθένας ἔχει τὸ δικαίωμα νὰ ἱδρύει μαζὶ μὲ ἄλλους\nσυνδικᾶτα καὶ νὰ συμμετέχει σὲ συνδικᾶτα γιὰ τὴν\nπροάσπιση τῶν συμφερόντων του.\nΑΡΘΡΟ 24\nΚαθένας ἔχει τὸ δικαίωμα στὴν ἀνάπαυση, σὲ ἐλεύθερο\nχρόνο, καὶ ἰδιαίτερα, σὲ λογικὸ περιορισμὸ τοῦ χρόνου\nἐργασίας καὶ σὲ περιοδικὲς ἄδειες μὲ πλήρεις ἀποδοχές.\nΑΡΘΡΟ 25\nΚαθένας ἔχει δικαίωμα σὲ ἕνα βιοτικὸ ἐπίπεδο ἱκανὸ νὰ\nἐξασφαλίσει στὸν ἴδιο καὶ στὴν οἰκογένειά του ὑγεία καὶ\nεὐημερία, καὶ εἰδικότερα τροφή, ρουχισμό, κατοικία,\nἰατρικὴ περίθαλψη ὅπως καὶ τὶς ἀπαραίτητες κοινωνικὲς\nὑπηρεσίες. Ἔχει ἀκόμα δικαίωμα σὲ ἀσφάλιση γιὰ τὴν\nἀνεργία, τὴν ἀρρώστια, τὴν ἀναπηρία, τὴν χηρεία, τὴν\nγεροντικὴ ἡλικία, ὅπως καὶ γιὰ ὅλες τὶς ἄλλες\nπεριπτώσεις ποὺ στερεῖται τὰ μέσα τῆς συντήρησής του,\nἐξ αἰτίας περιστάσεων ἀνεξαρτήτων τῆς θέλησής του.\nἩ μητρότητα καὶ ἡ παιδικὴ ἡλικία ἔχουν δικαίωμα\nεἰδικῆς μέριμνας καὶ περίθαλψης. Ὅλα τὰ παιδιά,\nἀνεξάρτητα ἂν εἶναι νόμιμα ἢ ἐξώγαμα, ἀπολαμβάνουν\nτὴν ἴδια κοινωνικὴ προστασία.\nΑΡΘΡΟ 26\nΚαθένας ἔχει δικαίωμα στὴν ἐκπαίδευση. Ἡ ἐκπαίδευση\nπρέπει νὰ παρέχεται δωρεάν, τουλάχιστον στὴν\nστοιχειώδη καὶ βασικὴ βαθμίδα της. Ἡ στοιχειώδης\nἐκπαίδευση εἶναι ὑποχρεωτική. Ἡ τεχνικὴ καὶ\nἐπαγγελματικὴ ἐκπαίδευση πρέπει νὰ ἐξασφαλίζεται\nγιὰ ὅλους. Ἡ πρόσβαση στὴν ἀνώτατη παιδεία πρέπει νὰ\nεἶναι ἀνοικτὴ σὲ ὅλους, ὑπὸ ἴσους ὅρους, ἀνάλογα μὲ τὶς\nἱκανότητες τους.\nἩ ἐκπαίδευση πρέπει νὰ ἀποβλέπει στὴν πλήρη ἀνάπτυξη\nτῆς ἀνθρώπινης προσωπικότητας καὶ στὴν ἐνίσχυση τοῦ\nσεβασμοῦ τῶν ἀνθρωπίνων δικαιωμάτων καὶ τῶν\nθεμελιακῶν ἐλευθεριῶν. Πρέπει νὰ προάγει τὴν\nκατανόηση, τὴν ἀνεκτικότητα καὶ τὴν φιλία ἀνάμεσα σὲ\nὅλα τὰ ἔθνη καὶ σὲ ὅλες τὶς φυλὲς καὶ τὶς θρησκευτικές\nὁμάδες, καὶ νὰ εὐνοεῖ τὴν ἀνάπτυξη τῶν δραστηριοτήτων\nτῶν Ἡνωμένων Ἐθνῶν γιὰ τὴν διατήρηση τῆς εἰρήνης."
        },
        "6": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "6dcf747d8d991a4bdc10aafe471d4f9b",
            "Index": 6,
            "Label": "7",
            "Size": [
                595.0,
                842.0
            ],
            "Text": "Οἱ γονεῖς ἔχουν, κατὰ προτεραιότητα, τὸ δικαίωμα νὰ\nἐπιλέγουν τὸ εἶδος τῆς παιδείας ποὺ θὰ δοθεῖ στὰ παιδιά\nτους.\nΑΡΘΡΟ 27\nΚαθένας ἔχει τὸ δικαίωμα νὰ συμμετέχει ἐλεύθερα στὴν\nπνευματικὴ ζωὴ τῆς κοινότητας, νὰ χαίρεται τὶς καλὲς\nτέχνες καὶ νὰ μετέχει στὴν ἐπιστημονικὴ πρόοδο καὶ\nστὰ ἀγαθά της.\nΚαθένας ἔχει τὸ δικαίωμα νὰ προστατεύονται τὰ ἠθικὰ\nκαὶ ὑλικὰ συμφέροντά του ποὺ ἀπορρέουν ἀπὸ κάθε εἴδους\nἐπιστημονική, λογοτεχνικὴ ἢ καλλιτεχνικὴ παραγωγή\nτου.\nΑΡΘΡΟ 28\nΚαθένας ἔχει τὸ δικαίωμα νὰ ἐπικρατεῖ μιὰ κοινωνικὴ\nκαὶ διεθνὴς τάξη, μέσα στὴν ὁποία τὰ δικαιώματα καὶ οἱ\nἐλευθερίες ποὺ προκηρύσσει ἡ παροῦσα Διακήρυξη νὰ\nμποροῦν νὰ πραγματώνονται σὲ ὅλη τους τὴν ἔκταση.\nΑΡΘΡΟ 29\nΤὸ ἄτομο ἔχει καθήκοντα ἀπέναντι στὴν κοινότητα,\nμέσα στὰ πλαίσια τῆς ὁποίας καὶ μόνο εἶναι δυνατὴ ἡ\nἐλεύθερη καὶ ὁλοκληρωμένη ἀνάπτυξη τῆς\nπροσωπικότητάς του.\nΣτὴν ἄσκηση τῶν δικαιωμάτων του καὶ στὴν ἀπόλαυση\nτῶν ἐλευθεριῶν του κανεὶς δὲν ὑπόκειται παρὰ μόνο\nστοὺς περιορισμοὺς ποὺ ὁρίζονται ἀπὸ τοὺς νόμους, μὲ\nἀποκλειστικὸ σκοπὸ νὰ ἐξασφαλίζεται ἡ ἀναγνώριση καὶ\nὁ σεβασμὸς τῶν δικαιωμάτων καὶ τῶν ἐλευθεριῶν τῶν\nἄλλων, καὶ νὰ ἱκανοποιοῦνται οἱ δίκαιες ἀπαιτήσεις τῆς\nἠθικῆς, τῆς δημόσιας τάξης καὶ τοῦ γενικοῦ καλοῦ, σὲ μιὰ\nδημοκρατικὴ κοινωνία.\nΤὰ δικαιώματα αὐτὰ καὶ οἱ ἐλευθερίες δὲν μποροῦν, σὲ\nκαμία περίπτωση, νὰ ἀσκοῦνται ἀντίθετα πρὸς τοὺς\nσκοποὺς καὶ τὶς ἀρχὲς τῶν Ἡνωμένων Ἐθνῶν.\nΑΡΘΡΟ 30\nΚαμιὰ διάταξη τῆς παρούσας Διακήρυξης δὲν μπορεῖ νὰ\nἑρμηνευθεῖ ὅτι παρέχει σὲ ἕνα κράτος, σὲ μιὰ ὁμάδα ἢ σὲ\nἕνα ἄτομο ὁποιοδήποτε δικαίωμα νὰ ἐπιδίδεται σὲ\nἐνέργειες ἢ νὰ ἐκτελεῖ πράξεις ποὺ ἀποβλέπουν στὴν\nἄρνηση τῶν δικαιωμάτων καὶ τῶν ἐλευθεριῶν ποὺ\nἐξαγγέλλονται σὲ αὐτήν."
        }
    }
}
