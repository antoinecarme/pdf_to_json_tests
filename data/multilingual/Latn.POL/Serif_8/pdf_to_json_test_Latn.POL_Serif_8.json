{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470065,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 6.336)}"
            ],
            "Text": "POWSZECHNA DEKLARACJA PRAW CZ\u0141OWIEKA\nTrzecia Sesja Og\u00f3lnego Zgromadzenia ONZ, obraduj\u0105ca w Pary\u017cu, uchwali\u0142a 10 grudnia 1948 roku jednomy\u015blnie Powszechn\u0105 Deklaracj\u0119 Praw Cz\u0142owieka.\nDokument ten stanowi niew\u0105tpliwie jedno z najwi\u0119kszych i najtrwalszych osi\u0105gni\u0119\u0107 ONZ. Przet\u0142umaczona na wi\u0119kszo\u015b\u0107 j\u0119zyk\u00f3w \u015bwiata Powszechna Deklaracja\nPraw Cz\u0142owieka zbiera oraz porz\u0105dkuje osi\u0105gni\u0119cia i postulaty cz\u0142owieka, kt\u00f3ry od wielu setek lat toczy nie sko\u0144czon\u0105 jeszcze walk\u0119 o swoj\u0105 wolno\u015b\u0107 i swoj\u0105\ngodno\u015b\u0107.\nPreambu\u0142a\nZWA\u017bYWSZY, \u017ce uznanie przyrodzonej godno\u015bci oraz r\u00f3wnych i niezbywalnych praw wszystkich cz\u0142onk\u00f3w wsp\u00f3lnoty ludzkiej jest podstaw\u0105 wolno\u015bci,\nsprawiedliwo\u015bci i pokoju \u015bwiata,\nZWA\u017bYWSZY, \u017ce nieposzanowanie i nieprzestrzeganie praw cz\u0142owieka doprowadzi\u0142o do akt\u00f3w barbarzy\u0144stwa, kt\u00f3re wstrz\u0105sn\u0119\u0142y sumieniem ludzko\u015bci, i \u017ce\nog\u0142oszono uroczy\u015bcie jako najwznio\u015blejszy cel ludzko\u015bci d\u0105\u017cenie do zbudowania takiego \u015bwiata, w kt\u00f3rym ludzie korzysta\u0107 b\u0119d\u0105 z wolno\u015bci s\u0142owa i przekona\u0144 oraz z\nwolno\u015bci od strachu i n\u0119dzy,\nZWA\u017bYWSZY, \u017ce konieczne jest zawarowanie praw cz\u0142owieka przepisami prawa, aby nie musia\u0142 - doprowadzony do ostateczno\u015bci - ucieka\u0107 si\u0119 do buntu przeciw\ntyranii i uciskowi,\nZWA\u017bYWSZY, \u017ce konieczne jest popieranie rozwoju przyjaznych stosunk\u00f3w mi\u0119dzy narodami,\nZWA\u017bYWSZY, \u017ce Narody Zjednoczone przywr\u00f3ci\u0142y sw\u0105 wiar\u0119 w podstawowe prawa cz\u0142owieka, godno\u015b\u0107 i warto\u015b\u0107 jednostki oraz w r\u00f3wnouprawnienie m\u0119\u017cczyzn i\nkobiet, oraz wyrazi\u0142y swe zdecydowanie popierania post\u0119pu spo\u0142ecznego i poprawy warunk\u00f3w \u017cycia w wi\u0119kszej wolno\u015bci,\nZWA\u017bYWSZY, \u017ce Pa\u0144stwa Cz\u0142onkowskie podj\u0119\u0142y si\u0119 we wsp\u00f3\u0142pracy z Organizacj\u0105 Narod\u00f3w Zjednoczonych zapewni\u0107 powszechne poszanowanie i przestrzeganie\npraw cz\u0142owieka i podstawowych wolno\u015bci,\nZWA\u017bYWSZY, \u017ce jednakowe rozumienie tych praw i wolno\u015bci ma olbrzymie znaczenie dla ich pe\u0142nej realizacji,\nPRZETO ZGROMADZENIE OG\u00d3LNE\nOg\u0142asza Uroczy\u015bcie niniejsz\u0105 Powszechn\u0105 Deklaracj\u0119 Praw Cz\u0142owieka jako wsp\u00f3lny najwy\u017cszy cel wszystkich lud\u00f3w i wszystkich narod\u00f3w, aby wszyscy ludzie i\nwszystkie organy spo\u0142ecze\u0144stwa - maj\u0105c stale w pami\u0119ci niniejsz\u0105 Deklaracj\u0119 - d\u0105\u017cy\u0142y w drodze nauczania i wychowywania do rozwijania poszanowania tych praw i\nwolno\u015bci i aby zapewni\u0142y za pomoc\u0105 post\u0119powych \u015brodk\u00f3w o zasi\u0119gu krajowym i mi\u0119dzynarodowym powszechne i skuteczne uznanie i stosowanie tej Deklaracji\nzar\u00f3wno w\u015br\u00f3d narod\u00f3w Pa\u0144stw Cz\u0142onkowskich, jak i w\u015br\u00f3d narod\u00f3w zamieszkuj\u0105cych obszary podleg\u0142e ich w\u0142adzy.\nArtyku\u0142 1\nWszyscy ludzie rodz\u0105 si\u0119 wolni i r\u00f3wni pod wzgl\u0119dem swej godno\u015bci i swych praw. S\u0105 oni obdarzeni rozumem i sumieniem i powinni post\u0119powa\u0107 wobec innych w\nduchu braterstwa.\nArtyku\u0142 2\nKa\u017cdy cz\u0142owiek posiada wszystkie prawa i wolno\u015bci zawarte w niniejszej Deklaracji bez wzgl\u0119du na jakiekolwiek r\u00f3\u017cnice rasy, koloru, p\u0142ci, j\u0119zyka, wyznania,\npogl\u0105d\u00f3w politycznych i innych, narodowo\u015bci, pochodzenia spo\u0142ecznego, maj\u0105tku, urodzenia lub jakiegokolwiek innego stanu.\nNie wolno ponadto czyni\u0107 \u017cadnej r\u00f3\u017cnicy w zale\u017cno\u015bci od sytuacji politycznej, prawnej lub mi\u0119dzynarodowej kraju lub obszaru, do kt\u00f3rego dana osoba przynale\u017cy,\nbez wzgl\u0119du na to, czy dany kraj lub obszar jest niepodleg\u0142y, czy te\u017c podlega systemowi powiernictwa, nie rz\u0105dzi si\u0119 samodzielnie lub jest w jakikolwiek spos\u00f3b\nograniczony w swej niepodleg\u0142o\u015bci.\nArtyku\u0142 3\nKa\u017cdy cz\u0142owiek ma prawo do \u017cycia, wolno\u015bci i bezpiecze\u0144stwa swej osoby.\nArtyku\u0142 4\nNie wolno nikogo czyni\u0107 niewolnikiem ani nak\u0142ada\u0107 na nikogo s\u0142u\u017cebno\u015bci; niewolnictwo i handel niewolnikami s\u0105 zakazane we wszystkich swych postaciach.\nArtyku\u0142 5\nNie wolno nikogo torturowa\u0107 ani kara\u0107 lub traktowa\u0107 w spos\u00f3b okrutny, nieludzki lub poni\u017caj\u0105cy.\nArtyku\u0142 6\nKa\u017cdy cz\u0142owiek ma prawo do uznawania wsz\u0119dzie jego osobowo\u015bci prawnej.\nArtyku\u0142 7\nWszyscy s\u0105 r\u00f3wni wobec prawa i maj\u0105 prawo, bez jakiejkolwiek r\u00f3\u017cnicy, do jednakowej ochrony prawnej. Wszyscy maj\u0105 prawo do jednakowej ochrony przed\njak\u0105kolwiek dyskryminacj\u0105, b\u0119d\u0105c\u0105 pogwa\u0142ceniem niniejszej Deklaracji, i przed jakimkolwiek nara\u017ceniem na tak\u0105 dyskryminacj\u0119.\nArtyku\u0142 8\nKa\u017cdy cz\u0142owiek ma prawo do skutecznego odwo\u0142ywania si\u0119 do kompetentnych s\u0105d\u00f3w krajowych przeciw czynom stanowi\u0105cym pogwa\u0142cenie podstawowych praw\nprzyznanych mu przez konstytucj\u0119 lub przez prawo.\nArtyku\u0142 9\nNikogo nie wolno samowolnie aresztowa\u0107, zatrzyma\u0107 lub wygna\u0107 z kraju.\nArtyku\u0142 10\nKa\u017cdy cz\u0142owiek ma na warunkach ca\u0142kowitej r\u00f3wno\u015bci prawo, aby przy rozstrzyganiu o jego prawach i zobowi\u0105zaniach lub o zasadno\u015bci wysuwanego przeciw niemu\noskar\u017cenia o pope\u0142nienie przest\u0119pstwa by\u0107 s\u0142uchanym sprawiedliwie i publicznie przez niezale\u017cny i bezstronny s\u0105d.\nArtyku\u0142 11\nKa\u017cdy cz\u0142owiek oskar\u017cony o pope\u0142nienie przest\u0119pstwa ma prawo, aby uznawano go za niewinnego dop\u00f3ty, dop\u00f3ki nie udowodni mu si\u0119 winy zgodnie z prawem\npodczas publicznego procesu, w kt\u00f3rym zapewniono mu wszystkie konieczne \u015brodki obrony.\nNikt nie mo\u017ce by\u0107 skazany za przest\u0119pstwo z powodu dzia\u0142ania lub zaniechania nie stanowi\u0105cego w chwili jego dokonania przest\u0119pstwa wed\u0142ug prawa krajowego\nlub mi\u0119dzynarodowego. Nie wolno tak\u017ce wymierza\u0107 kary wy\u017cszej ni\u017c ta, kt\u00f3ra by\u0142a przewidziana w chwili pope\u0142nienia przest\u0119pstwa.\nArtyku\u0142 12\nNie wolno ingerowa\u0107 samowolnie w czyjekolwiek \u017cycie prywatne, rodzinne, domowe, ani w jego korespondencj\u0119, ani te\u017c uw\u0142acza\u0107 jego honorowi lub dobremu\nimieniu. Ka\u017cdy cz\u0142owiek ma prawo do ochrony prawnej przeciwko takiej ingerencji lub uw\u0142aczaniu.\nArtyku\u0142 13\nKa\u017cdy cz\u0142owiek ma prawo swobodnego poruszania si\u0119 i wyboru miejsca zamieszkania w granicach ka\u017cdego Pa\u0144stwa.\nKa\u017cdy cz\u0142owiek ma prawo opu\u015bci\u0107 jakikolwiek kraj, w\u0142\u0105czaj\u0105c w to sw\u00f3j w\u0142asny, i powr\u00f3ci\u0107 do swego kraju.\nArtyku\u0142 14",
            "Image": "f6a18b50e25c2770814a47ad1606e51c"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 6.336)}"
            ],
            "Text": "Ka\u017cdy cz\u0142owiek ma prawo ubiega\u0107 si\u0119 o azyl i korzysta\u0107 z niego w innym kraju w razie prze\u015bladowania.\nNie mo\u017cna powo\u0142ywa\u0107 si\u0119 na to prawo w przypadku \u015bcigania wszcz\u0119tego rzeczywi\u015bcie z powodu pope\u0142nienia przest\u0119pstwa pospolitego lub czynu sprzecznego z\ncelami i zasadami Organizacji Narod\u00f3w Zjednoczonych.\nArtyku\u0142 15\nKa\u017cdy cz\u0142owiek ma prawo do posiadania obywatelstwa.\nNie wolno nikogo pozbawia\u0107 samowolnie obywatelstwa ani nikomu odmawia\u0107 prawa do zmiany obywatelstwa.\nArtyku\u0142 16\nM\u0119\u017cczy\u017ani i kobiety bez wzgl\u0119du na jakiekolwiek r\u00f3\u017cnice rasy, narodowo\u015bci lub wyznania maj\u0105 prawo po osi\u0105gni\u0119ciu pe\u0142noletno\u015bci do zawarcia ma\u0142\u017ce\u0144stwa i\nza\u0142o\u017cenia rodziny. Maj\u0105 oni r\u00f3wne prawa w odniesieniu do zawierania ma\u0142\u017ce\u0144stwa, podczas jego trwania i po jego ustaniu.\nMa\u0142\u017ce\u0144stwo mo\u017ce by\u0107 zawarte jedynie za swobodnie wyra\u017con\u0105 pe\u0142n\u0105 zgod\u0105 przysz\u0142ych ma\u0142\u017conk\u00f3w.\nRodzina jest naturaln\u0105 i podstawow\u0105 kom\u00f3rk\u0105 spo\u0142ecze\u0144stwa i ma prawo do ochrony ze strony spo\u0142ecze\u0144stwa i Pa\u0144stwa.\nArtyku\u0142 17\nKa\u017cdy cz\u0142owiek, zar\u00f3wno sam jak i wesp\u00f3\u0142 z innymi, ma prawo do posiadania w\u0142asno\u015bci.\nNie wolno nikogo samowolnie pozbawia\u0107 jego w\u0142asno\u015bci.\nArtyku\u0142 18\nKa\u017cdy cz\u0142owiek ma prawo wolno\u015bci my\u015bli, sumienia i wyznania; prawo to obejmuje swobod\u0119 zmiany wyznania lub wiary oraz swobod\u0119 g\u0142oszenia swego wyznania lub\nwiary b\u0105d\u017a indywidualnie, b\u0105d\u017a wesp\u00f3\u0142 z innymi lud\u017ami, publicznie i prywatnie, poprzez nauczanie, praktykowanie, uprawianie kultu i przestrzeganie obyczaj\u00f3w.\nArtyku\u0142 19\nKa\u017cdy cz\u0142owiek ma prawo wolno\u015bci opinii i wyra\u017cania jej; prawo to obejmuje swobod\u0119 posiadania niezale\u017cnej opinii, poszukiwania, otrzymywania i\nrozpowszechniania informacji i pogl\u0105d\u00f3w wszelkimi \u015brodkami, bez wzgl\u0119du na granice.\nArtyku\u0142 20\nKa\u017cdy cz\u0142owiek ma prawo spokojnego zgromadzania i stowarzyszania si\u0119.\nNikogo nie mo\u017cna zmusza\u0107 do nale\u017cenia do jakiego\u015b stowarzyszenia.\nArtyku\u0142 21\nKa\u017cdy cz\u0142owiek ma prawo do uczestniczenia w rz\u0105dzeniu swym krajem bezpo\u015brednio lub poprzez swobodnie wybranych przedstawicieli.\nKa\u017cdy cz\u0142owiek ma prawo r\u00f3wnego dost\u0119pu do s\u0142u\u017cby publicznej w swym kraju.\nWola ludu jest podstaw\u0105 w\u0142adzy rz\u0105du; wola ta wyra\u017ca si\u0119 w przeprowadzanych okresowo rzetelnych wyborach, opartych na zasadzie powszechno\u015bci, r\u00f3wno\u015bci i\ntajno\u015bci, lub na innej r\u00f3wnorz\u0119dnej procedurze, zapewniaj\u0105cej wolno\u015b\u0107 wybor\u00f3w.\nArtyku\u0142 22\nKa\u017cdy cz\u0142owiek ma jako cz\u0142onek spo\u0142ecze\u0144stwa prawo do ubezpiecze\u0144 spo\u0142ecznych; ma r\u00f3wnie\u017c prawo do urzeczywistniania - poprzez wysi\u0142ek narodowy i\nwsp\u00f3\u0142prac\u0119 mi\u0119dzynarodow\u0105 oraz zgodnie z organizacj\u0105 i zasobami ka\u017cdego Pa\u0144stwa - swych praw gospodarczych, spo\u0142ecznych i kulturalnych, niezb\u0119dnych dla\njego godno\u015bci i swobodnego rozwoju jego osobowo\u015bci.\nArtyku\u0142 23\nKa\u017cdy cz\u0142owiek ma prawo do pracy, do swobodnego wyboru pracy, do odpowiednich i zadowalaj\u0105cych warunk\u00f3w pracy oraz do ochrony przed bezrobociem.\nKa\u017cdy cz\u0142owiek, bez wzgl\u0119du na jakiekolwiek r\u00f3\u017cnice, ma prawo do r\u00f3wnej p\u0142acy za r\u00f3wn\u0105 prac\u0119.\nKa\u017cdy pracuj\u0105cy ma prawo do odpowiedniego i zadowalaj\u0105cego wynagrodzenia, zapewniaj\u0105cego jemu i jego rodzinie egzystencj\u0119 odpowiadaj\u0105c\u0105 godno\u015bci ludzkiej i\nuzupe\u0142nianego w razie potrzeby innymi \u015brodkami pomocy spo\u0142ecznej.\nKa\u017cdy cz\u0142owiek ma prawo do tworzenia zwi\u0105zk\u00f3w zawodowych i do przyst\u0119powania do zwi\u0105zk\u00f3w zawodowych dla ochrony swych interes\u00f3w.\nArtyku\u0142 24\nKa\u017cdy cz\u0142owiek ma prawo do urlopu i wypoczynku, w\u0142\u0105czaj\u0105c w to rozs\u0105dne ograniczenie godzin pracy i okresowe p\u0142atne urlopy.\nArtyku\u0142 25\nKa\u017cdy cz\u0142owiek ma prawo do stopy \u017cyciowej zapewniaj\u0105cej zdrowie i dobrobyt jego i jego rodziny, w\u0142\u0105czaj\u0105c w to wy\u017cywienie, odzie\u017c, mieszkanie, opiek\u0119 lekarsk\u0105 i\nkonieczne \u015bwiadczenia socjalne, oraz prawo do ubezpieczenia na wypadek bezrobocia, choroby, niezdolno\u015bci do pracy, wdowie\u0144stwa, staro\u015bci lub utraty \u015brodk\u00f3w do\n\u017cycia w inny spos\u00f3b od niego niezale\u017cny.\nMatka i dziecko maj\u0105 prawo do specjalnej opieki i pomocy. Wszystkie dzieci, zar\u00f3wno ma\u0142\u017ce\u0144skie jak i pozama\u0142\u017ce\u0144skie, korzystaj\u0105 z jednakowej ochrony spo\u0142ecznej.\nArtyku\u0142 26\nKa\u017cdy cz\u0142owiek ma prawo do nauki. Nauka jest bezp\u0142atna, przynajmniej na stopniu podstawowym. Nauka podstawowa jest obowi\u0105zkowa. O\u015bwiata techniczna i\nzawodowa jest powszechnie dost\u0119pna, a studia wy\u017csze s\u0105 dost\u0119pne dla wszystkich na zasadzie r\u00f3wno\u015bci w zale\u017cno\u015bci od zalet osobistych.\nCelem nauczania jest pe\u0142ny rozw\u00f3j osobowo\u015bci ludzkiej i ugruntowanie poszanowania praw cz\u0142owieka i podstawowych wolno\u015bci. Krzewi ono zrozumienie, tolerancj\u0119\ni przyja\u017a\u0144 mi\u0119dzy wszystkimi narodami, grupami rasowymi lub religijnymi; popiera dzia\u0142alno\u015b\u0107 Organizacji Narod\u00f3w Zjednoczonych zmierzaj\u0105c\u0105 do utrzymania\npokoju.\nRodzice maj\u0105 prawo pierwsze\u0144stwa w wyborze nauczania, kt\u00f3re ma by\u0107 dane ich dzieciom.\nArtyku\u0142 27\nKa\u017cdy cz\u0142owiek ma prawo do swobodnego uczestniczenia w \u017cyciu kulturalnym spo\u0142ecze\u0144stwa, do korzystania ze sztuki, do uczestniczenia w post\u0119pie nauki i\nkorzystania z jego dobrodziejstw.\nKa\u017cdy cz\u0142owiek ma prawo do ochrony moralnych i materialnych korzy\u015bci wynikaj\u0105cych z jakiejkolwiek jego dzia\u0142alno\u015bci naukowej, literackiej lub artystycznej.\nArtyku\u0142 28\nKa\u017cdy cz\u0142owiek ma prawo do takiego porz\u0105dku spo\u0142ecznego i mi\u0119dzynarodowego, w kt\u00f3rym prawa i wolno\u015bci zawarte w niniejszej Deklaracji by\u0142yby w pe\u0142ni\nrealizowane.\nArtyku\u0142 29\nKa\u017cdy cz\u0142owiek ma obowi\u0105zki wobec spo\u0142ecze\u0144stwa, bez kt\u00f3rego niemo\u017cliwy jest swobodny i pe\u0142ny rozw\u00f3j jego osobowo\u015bci.\nW korzystaniu ze swych praw i wolno\u015bci ka\u017cdy cz\u0142owiek podlega jedynie takim ograniczeniom, kt\u00f3re s\u0105 ustalone przez prawo wy\u0142\u0105cznie w celu zapewnienia",
            "Image": "db1ff741f564164e3afc0254d7378db4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 6.336)}"
            ],
            "Text": "odpowiedniego uznania i poszanowania praw i wolno\u015bci innych i w celu uczynienia zado\u015b\u0107 s\u0142usznym wymogom moralno\u015bci, porz\u0105dku publicznego i powszechnego\ndobrobytu demokratycznego spo\u0142ecze\u0144stwa.\nZ niniejszych praw i wolno\u015bci nie wolno w \u017cadnym przypadku korzysta\u0107 w spos\u00f3b sprzeczny z celami i zasadami Organizacji Narod\u00f3w Zjednoczonych.\nArtyku\u0142 30\n\u017badnego z postanowie\u0144 niniejszej Deklaracji nie mo\u017cna rozumie\u0107 jako udzielaj\u0105cego jakiemukolwiek Pa\u0144stwu, grupie lub osobie jakiegokolwiek prawa do\npodejmowania dzia\u0142alno\u015bci lub wydawania akt\u00f3w zmierzaj\u0105cych do obalenia kt\u00f3regokolwiek z praw i wolno\u015bci zawartych w niniejszej Deklaracji.",
            "Image": "33cc3369c8dffbebcd2457b01b07572a"
        }
    }
}
