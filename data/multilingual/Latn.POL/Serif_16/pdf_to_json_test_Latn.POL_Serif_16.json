{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470096,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "POWSZECHNA DEKLARACJA PRAW CZŁOWIEKA\nTrzecia Sesja Ogólnego Zgromadzenia ONZ, obradująca w Paryżu, uchwaliła 10\ngrudnia 1948 roku jednomyślnie Powszechną Deklarację Praw Człowieka. Dokument\nten stanowi niewątpliwie jedno z największych i najtrwalszych osiągnięć ONZ.\nPrzetłumaczona na większość języków świata Powszechna Deklaracja Praw Człowieka\nzbiera oraz porządkuje osiągnięcia i postulaty człowieka, który od wielu setek lat\ntoczy nie skończoną jeszcze walkę o swoją wolność i swoją godność.\nPreambuła\nZWAŻYWSZY, że uznanie przyrodzonej godności oraz równych i niezbywalnych praw\nwszystkich członków wspólnoty ludzkiej jest podstawą wolności, sprawiedliwości i\npokoju świata,\nZWAŻYWSZY, że nieposzanowanie i nieprzestrzeganie praw człowieka doprowadziło\ndo aktów barbarzyństwa, które wstrząsnęły sumieniem ludzkości, i że ogłoszono\nuroczyście jako najwznioślejszy cel ludzkości dążenie do zbudowania takiego świata,\nw którym ludzie korzystać będą z wolności słowa i przekonań oraz z wolności od\nstrachu i nędzy,\nZWAŻYWSZY, że konieczne jest zawarowanie praw człowieka przepisami prawa, aby\nnie musiał - doprowadzony do ostateczności - uciekać się do buntu przeciw tyranii i\nuciskowi,\nZWAŻYWSZY, że konieczne jest popieranie rozwoju przyjaznych stosunków między\nnarodami,\nZWAŻYWSZY, że Narody Zjednoczone przywróciły swą wiarę w podstawowe prawa\nczłowieka, godność i wartość jednostki oraz w równouprawnienie mężczyzn i kobiet,\noraz wyraziły swe zdecydowanie popierania postępu społecznego i poprawy\nwarunków życia w większej wolności,\nZWAŻYWSZY, że Państwa Członkowskie podjęły się we współpracy z Organizacją\nNarodów Zjednoczonych zapewnić powszechne poszanowanie i przestrzeganie praw\nczłowieka i podstawowych wolności,\nZWAŻYWSZY, że jednakowe rozumienie tych praw i wolności ma olbrzymie znaczenie\ndla ich pełnej realizacji,\nPRZETO ZGROMADZENIE OGÓLNE\nOgłasza Uroczyście niniejszą Powszechną Deklarację Praw Człowieka jako wspólny\nnajwyższy cel wszystkich ludów i wszystkich narodów, aby wszyscy ludzie i wszystkie\norgany społeczeństwa - mając stale w pamięci niniejszą Deklarację - dążyły w drodze\nnauczania i wychowywania do rozwijania poszanowania tych praw i wolności i aby\nzapewniły za pomocą postępowych środków o zasięgu krajowym i międzynarodowym\npowszechne i skuteczne uznanie i stosowanie tej Deklaracji zarówno wśród narodów\nPaństw Członkowskich, jak i wśród narodów zamieszkujących obszary podległe ich\nwładzy.\nArtykuł 1\nWszyscy ludzie rodzą się wolni i równi pod względem swej godności i swych praw. Są\noni obdarzeni rozumem i sumieniem i powinni postępować wobec innych w duchu",
            "Image": "1f91926226a3c2e98d3dd2dfe2db3ddc"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "braterstwa.\nArtykuł 2\nKażdy człowiek posiada wszystkie prawa i wolności zawarte w niniejszej Deklaracji\nbez względu na jakiekolwiek różnice rasy, koloru, płci, języka, wyznania, poglądów\npolitycznych i innych, narodowości, pochodzenia społecznego, majątku, urodzenia lub\njakiegokolwiek innego stanu.\nNie wolno ponadto czynić żadnej różnicy w zależności od sytuacji politycznej, prawnej\nlub międzynarodowej kraju lub obszaru, do którego dana osoba przynależy, bez\nwzględu na to, czy dany kraj lub obszar jest niepodległy, czy też podlega systemowi\npowiernictwa, nie rządzi się samodzielnie lub jest w jakikolwiek sposób ograniczony\nw swej niepodległości.\nArtykuł 3\nKażdy człowiek ma prawo do życia, wolności i bezpieczeństwa swej osoby.\nArtykuł 4\nNie wolno nikogo czynić niewolnikiem ani nakładać na nikogo służebności;\nniewolnictwo i handel niewolnikami są zakazane we wszystkich swych postaciach.\nArtykuł 5\nNie wolno nikogo torturować ani karać lub traktować w sposób okrutny, nieludzki lub\nponiżający.\nArtykuł 6\nKażdy człowiek ma prawo do uznawania wszędzie jego osobowości prawnej.\nArtykuł 7\nWszyscy są równi wobec prawa i mają prawo, bez jakiejkolwiek różnicy, do\njednakowej ochrony prawnej. Wszyscy mają prawo do jednakowej ochrony przed\njakąkolwiek dyskryminacją, będącą pogwałceniem niniejszej Deklaracji, i przed\njakimkolwiek narażeniem na taką dyskryminację.\nArtykuł 8\nKażdy człowiek ma prawo do skutecznego odwoływania się do kompetentnych sądów\nkrajowych przeciw czynom stanowiącym pogwałcenie podstawowych praw\nprzyznanych mu przez konstytucję lub przez prawo.\nArtykuł 9\nNikogo nie wolno samowolnie aresztować, zatrzymać lub wygnać z kraju.\nArtykuł 10\nKażdy człowiek ma na warunkach całkowitej równości prawo, aby przy rozstrzyganiu\no jego prawach i zobowiązaniach lub o zasadności wysuwanego przeciw niemu\noskarżenia o popełnienie przestępstwa być słuchanym sprawiedliwie i publicznie\nprzez niezależny i bezstronny sąd.",
            "Image": "9b92f41b7f98541b7141ba55acc646ad"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artykuł 11\nKażdy człowiek oskarżony o popełnienie przestępstwa ma prawo, aby uznawano go za\nniewinnego dopóty, dopóki nie udowodni mu się winy zgodnie z prawem podczas\npublicznego procesu, w którym zapewniono mu wszystkie konieczne środki obrony.\nNikt nie może być skazany za przestępstwo z powodu działania lub zaniechania nie\nstanowiącego w chwili jego dokonania przestępstwa według prawa krajowego lub\nmiędzynarodowego. Nie wolno także wymierzać kary wyższej niż ta, która była\nprzewidziana w chwili popełnienia przestępstwa.\nArtykuł 12\nNie wolno ingerować samowolnie w czyjekolwiek życie prywatne, rodzinne, domowe,\nani w jego korespondencję, ani też uwłaczać jego honorowi lub dobremu imieniu.\nKażdy człowiek ma prawo do ochrony prawnej przeciwko takiej ingerencji lub\nuwłaczaniu.\nArtykuł 13\nKażdy człowiek ma prawo swobodnego poruszania się i wyboru miejsca zamieszkania\nw granicach każdego Państwa.\nKażdy człowiek ma prawo opuścić jakikolwiek kraj, włączając w to swój własny, i\npowrócić do swego kraju.\nArtykuł 14\nKażdy człowiek ma prawo ubiegać się o azyl i korzystać z niego w innym kraju w razie\nprześladowania.\nNie można powoływać się na to prawo w przypadku ścigania wszczętego rzeczywiście\nz powodu popełnienia przestępstwa pospolitego lub czynu sprzecznego z celami i\nzasadami Organizacji Narodów Zjednoczonych.\nArtykuł 15\nKażdy człowiek ma prawo do posiadania obywatelstwa.\nNie wolno nikogo pozbawiać samowolnie obywatelstwa ani nikomu odmawiać prawa\ndo zmiany obywatelstwa.\nArtykuł 16\nMężczyźni i kobiety bez względu na jakiekolwiek różnice rasy, narodowości lub\nwyznania mają prawo po osiągnięciu pełnoletności do zawarcia małżeństwa i\nzałożenia rodziny. Mają oni równe prawa w odniesieniu do zawierania małżeństwa,\npodczas jego trwania i po jego ustaniu.\nMałżeństwo może być zawarte jedynie za swobodnie wyrażoną pełną zgodą\nprzyszłych małżonków.\nRodzina jest naturalną i podstawową komórką społeczeństwa i ma prawo do ochrony\nze strony społeczeństwa i Państwa.\nArtykuł 17",
            "Image": "f9a4cae4db09732fbe77e850ff36a493"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Każdy człowiek, zarówno sam jak i wespół z innymi, ma prawo do posiadania\nwłasności.\nNie wolno nikogo samowolnie pozbawiać jego własności.\nArtykuł 18\nKażdy człowiek ma prawo wolności myśli, sumienia i wyznania; prawo to obejmuje\nswobodę zmiany wyznania lub wiary oraz swobodę głoszenia swego wyznania lub\nwiary bądź indywidualnie, bądź wespół z innymi ludźmi, publicznie i prywatnie,\npoprzez nauczanie, praktykowanie, uprawianie kultu i przestrzeganie obyczajów.\nArtykuł 19\nKażdy człowiek ma prawo wolności opinii i wyrażania jej; prawo to obejmuje swobodę\nposiadania niezależnej opinii, poszukiwania, otrzymywania i rozpowszechniania\ninformacji i poglądów wszelkimi środkami, bez względu na granice.\nArtykuł 20\nKażdy człowiek ma prawo spokojnego zgromadzania i stowarzyszania się.\nNikogo nie można zmuszać do należenia do jakiegoś stowarzyszenia.\nArtykuł 21\nKażdy człowiek ma prawo do uczestniczenia w rządzeniu swym krajem bezpośrednio\nlub poprzez swobodnie wybranych przedstawicieli.\nKażdy człowiek ma prawo równego dostępu do służby publicznej w swym kraju.\nWola ludu jest podstawą władzy rządu; wola ta wyraża się w przeprowadzanych\nokresowo rzetelnych wyborach, opartych na zasadzie powszechności, równości i\ntajności, lub na innej równorzędnej procedurze, zapewniającej wolność wyborów.\nArtykuł 22\nKażdy człowiek ma jako członek społeczeństwa prawo do ubezpieczeń społecznych;\nma również prawo do urzeczywistniania - poprzez wysiłek narodowy i współpracę\nmiędzynarodową oraz zgodnie z organizacją i zasobami każdego Państwa - swych\npraw gospodarczych, społecznych i kulturalnych, niezbędnych dla jego godności i\nswobodnego rozwoju jego osobowości.\nArtykuł 23\nKażdy człowiek ma prawo do pracy, do swobodnego wyboru pracy, do odpowiednich i\nzadowalających warunków pracy oraz do ochrony przed bezrobociem.\nKażdy człowiek, bez względu na jakiekolwiek różnice, ma prawo do równej płacy za\nrówną pracę.\nKażdy pracujący ma prawo do odpowiedniego i zadowalającego wynagrodzenia,\nzapewniającego jemu i jego rodzinie egzystencję odpowiadającą godności ludzkiej i\nuzupełnianego w razie potrzeby innymi środkami pomocy społecznej.\nKażdy człowiek ma prawo do tworzenia związków zawodowych i do przystępowania\ndo związków zawodowych dla ochrony swych interesów.",
            "Image": "fe37ed86362756b4f8ba22d833b86bc0"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artykuł 24\nKażdy człowiek ma prawo do urlopu i wypoczynku, włączając w to rozsądne\nograniczenie godzin pracy i okresowe płatne urlopy.\nArtykuł 25\nKażdy człowiek ma prawo do stopy życiowej zapewniającej zdrowie i dobrobyt jego i\njego rodziny, włączając w to wyżywienie, odzież, mieszkanie, opiekę lekarską i\nkonieczne świadczenia socjalne, oraz prawo do ubezpieczenia na wypadek\nbezrobocia, choroby, niezdolności do pracy, wdowieństwa, starości lub utraty\nśrodków do życia w inny sposób od niego niezależny.\nMatka i dziecko mają prawo do specjalnej opieki i pomocy. Wszystkie dzieci, zarówno\nmałżeńskie jak i pozamałżeńskie, korzystają z jednakowej ochrony społecznej.\nArtykuł 26\nKażdy człowiek ma prawo do nauki. Nauka jest bezpłatna, przynajmniej na stopniu\npodstawowym. Nauka podstawowa jest obowiązkowa. Oświata techniczna i\nzawodowa jest powszechnie dostępna, a studia wyższe są dostępne dla wszystkich na\nzasadzie równości w zależności od zalet osobistych.\nCelem nauczania jest pełny rozwój osobowości ludzkiej i ugruntowanie poszanowania\npraw człowieka i podstawowych wolności. Krzewi ono zrozumienie, tolerancję i\nprzyjaźń między wszystkimi narodami, grupami rasowymi lub religijnymi; popiera\ndziałalność Organizacji Narodów Zjednoczonych zmierzającą do utrzymania pokoju.\nRodzice mają prawo pierwszeństwa w wyborze nauczania, które ma być dane ich\ndzieciom.\nArtykuł 27\nKażdy człowiek ma prawo do swobodnego uczestniczenia w życiu kulturalnym\nspołeczeństwa, do korzystania ze sztuki, do uczestniczenia w postępie nauki i\nkorzystania z jego dobrodziejstw.\nKażdy człowiek ma prawo do ochrony moralnych i materialnych korzyści\nwynikających z jakiejkolwiek jego działalności naukowej, literackiej lub artystycznej.\nArtykuł 28\nKażdy człowiek ma prawo do takiego porządku społecznego i międzynarodowego, w\nktórym prawa i wolności zawarte w niniejszej Deklaracji byłyby w pełni realizowane.\nArtykuł 29\nKażdy człowiek ma obowiązki wobec społeczeństwa, bez którego niemożliwy jest\nswobodny i pełny rozwój jego osobowości.\nW korzystaniu ze swych praw i wolności każdy człowiek podlega jedynie takim\nograniczeniom, które są ustalone przez prawo wyłącznie w celu zapewnienia\nodpowiedniego uznania i poszanowania praw i wolności innych i w celu uczynienia\nzadość słusznym wymogom moralności, porządku publicznego i powszechnego\ndobrobytu demokratycznego społeczeństwa.\nZ niniejszych praw i wolności nie wolno w żadnym przypadku korzystać w sposób",
            "Image": "2a62bfa80908d090485b8e1d10ecca7c"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "sprzeczny z celami i zasadami Organizacji Narodów Zjednoczonych.\nArtykuł 30\nŻadnego z postanowień niniejszej Deklaracji nie można rozumieć jako udzielającego\njakiemukolwiek Państwu, grupie lub osobie jakiegokolwiek prawa do podejmowania\ndziałalności lub wydawania aktów zmierzających do obalenia któregokolwiek z praw i\nwolności zawartych w niniejszej Deklaracji.",
            "Image": "c9d8422889565617670ec4896795581b"
        }
    }
}
