{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470144,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "POWSZECHNA DEKLARACJA PRAW CZŁOWIEKA\nTrzecia Sesja Ogólnego Zgromadzenia ONZ, obradująca w Paryżu, uchwaliła 10 grudnia 1948\nroku jednomyślnie Powszechną Deklarację Praw Człowieka. Dokument ten stanowi\nniewątpliwie jedno z największych i najtrwalszych osiągnięć ONZ. Przetłumaczona na\nwiększość języków świata Powszechna Deklaracja Praw Człowieka zbiera oraz porządkuje\nosiągnięcia i postulaty człowieka, który od wielu setek lat toczy nie skończoną jeszcze\nwalkę o swoją wolność i swoją godność.\nPreambuła\nZWAŻYWSZY, że uznanie przyrodzonej godności oraz równych i niezbywalnych praw\nwszystkich członków wspólnoty ludzkiej jest podstawą wolności, sprawiedliwości i pokoju\nświata,\nZWAŻYWSZY, że nieposzanowanie i nieprzestrzeganie praw człowieka doprowadziło do aktów\nbarbarzyństwa, które wstrząsnęły sumieniem ludzkości, i że ogłoszono uroczyście jako\nnajwznioślejszy cel ludzkości dążenie do zbudowania takiego świata, w którym ludzie\nkorzystać będą z wolności słowa i przekonań oraz z wolności od strachu i nędzy,\nZWAŻYWSZY, że konieczne jest zawarowanie praw człowieka przepisami prawa, aby nie musiał\n- doprowadzony do ostateczności - uciekać się do buntu przeciw tyranii i uciskowi,\nZWAŻYWSZY, że konieczne jest popieranie rozwoju przyjaznych stosunków między narodami,\nZWAŻYWSZY, że Narody Zjednoczone przywróciły swą wiarę w podstawowe prawa człowieka,\ngodność i wartość jednostki oraz w równouprawnienie mężczyzn i kobiet, oraz wyraziły swe\nzdecydowanie popierania postępu społecznego i poprawy warunków życia w większej\nwolności,\nZWAŻYWSZY, że Państwa Członkowskie podjęły się we współpracy z Organizacją Narodów\nZjednoczonych zapewnić powszechne poszanowanie i przestrzeganie praw człowieka i\npodstawowych wolności,\nZWAŻYWSZY, że jednakowe rozumienie tych praw i wolności ma olbrzymie znaczenie dla ich\npełnej realizacji,\nPRZETO ZGROMADZENIE OGÓLNE\nOgłasza Uroczyście niniejszą Powszechną Deklarację Praw Człowieka jako wspólny najwyższy\ncel wszystkich ludów i wszystkich narodów, aby wszyscy ludzie i wszystkie organy\nspołeczeństwa - mając stale w pamięci niniejszą Deklarację - dążyły w drodze nauczania i\nwychowywania do rozwijania poszanowania tych praw i wolności i aby zapewniły za pomocą\npostępowych środków o zasięgu krajowym i międzynarodowym powszechne i skuteczne uznanie\ni stosowanie tej Deklaracji zarówno wśród narodów Państw Członkowskich, jak i wśród\nnarodów zamieszkujących obszary podległe ich władzy.\nArtykuł 1\nWszyscy ludzie rodzą się wolni i równi pod względem swej godności i swych praw. Są oni\nobdarzeni rozumem i sumieniem i powinni postępować wobec innych w duchu braterstwa.\nArtykuł 2\nKażdy człowiek posiada wszystkie prawa i wolności zawarte w niniejszej Deklaracji bez",
            "Image": "c1fd134df0dcef6c681430e60a937750"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "względu na jakiekolwiek różnice rasy, koloru, płci, języka, wyznania, poglądów\npolitycznych i innych, narodowości, pochodzenia społecznego, majątku, urodzenia lub\njakiegokolwiek innego stanu.\nNie wolno ponadto czynić żadnej różnicy w zależności od sytuacji politycznej, prawnej\nlub międzynarodowej kraju lub obszaru, do którego dana osoba przynależy, bez względu na\nto, czy dany kraj lub obszar jest niepodległy, czy też podlega systemowi powiernictwa,\nnie rządzi się samodzielnie lub jest w jakikolwiek sposób ograniczony w swej\nniepodległości.\nArtykuł 3\nKażdy człowiek ma prawo do życia, wolności i bezpieczeństwa swej osoby.\nArtykuł 4\nNie wolno nikogo czynić niewolnikiem ani nakładać na nikogo służebności; niewolnictwo i\nhandel niewolnikami są zakazane we wszystkich swych postaciach.\nArtykuł 5\nNie wolno nikogo torturować ani karać lub traktować w sposób okrutny, nieludzki lub\nponiżający.\nArtykuł 6\nKażdy człowiek ma prawo do uznawania wszędzie jego osobowości prawnej.\nArtykuł 7\nWszyscy są równi wobec prawa i mają prawo, bez jakiejkolwiek różnicy, do jednakowej\nochrony prawnej. Wszyscy mają prawo do jednakowej ochrony przed jakąkolwiek\ndyskryminacją, będącą pogwałceniem niniejszej Deklaracji, i przed jakimkolwiek\nnarażeniem na taką dyskryminację.\nArtykuł 8\nKażdy człowiek ma prawo do skutecznego odwoływania się do kompetentnych sądów krajowych\nprzeciw czynom stanowiącym pogwałcenie podstawowych praw przyznanych mu przez\nkonstytucję lub przez prawo.\nArtykuł 9\nNikogo nie wolno samowolnie aresztować, zatrzymać lub wygnać z kraju.\nArtykuł 10\nKażdy człowiek ma na warunkach całkowitej równości prawo, aby przy rozstrzyganiu o jego\nprawach i zobowiązaniach lub o zasadności wysuwanego przeciw niemu oskarżenia o\npopełnienie przestępstwa być słuchanym sprawiedliwie i publicznie przez niezależny i\nbezstronny sąd.\nArtykuł 11\nKażdy człowiek oskarżony o popełnienie przestępstwa ma prawo, aby uznawano go za\nniewinnego dopóty, dopóki nie udowodni mu się winy zgodnie z prawem podczas publicznego\nprocesu, w którym zapewniono mu wszystkie konieczne środki obrony.",
            "Image": "1ac54fd3f12140d031eb4b372bf1d0a8"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Nikt nie może być skazany za przestępstwo z powodu działania lub zaniechania nie\nstanowiącego w chwili jego dokonania przestępstwa według prawa krajowego lub\nmiędzynarodowego. Nie wolno także wymierzać kary wyższej niż ta, która była przewidziana\nw chwili popełnienia przestępstwa.\nArtykuł 12\nNie wolno ingerować samowolnie w czyjekolwiek życie prywatne, rodzinne, domowe, ani w\njego korespondencję, ani też uwłaczać jego honorowi lub dobremu imieniu. Każdy człowiek\nma prawo do ochrony prawnej przeciwko takiej ingerencji lub uwłaczaniu.\nArtykuł 13\nKażdy człowiek ma prawo swobodnego poruszania się i wyboru miejsca zamieszkania w\ngranicach każdego Państwa.\nKażdy człowiek ma prawo opuścić jakikolwiek kraj, włączając w to swój własny, i powrócić\ndo swego kraju.\nArtykuł 14\nKażdy człowiek ma prawo ubiegać się o azyl i korzystać z niego w innym kraju w razie\nprześladowania.\nNie można powoływać się na to prawo w przypadku ścigania wszczętego rzeczywiście z\npowodu popełnienia przestępstwa pospolitego lub czynu sprzecznego z celami i zasadami\nOrganizacji Narodów Zjednoczonych.\nArtykuł 15\nKażdy człowiek ma prawo do posiadania obywatelstwa.\nNie wolno nikogo pozbawiać samowolnie obywatelstwa ani nikomu odmawiać prawa do zmiany\nobywatelstwa.\nArtykuł 16\nMężczyźni i kobiety bez względu na jakiekolwiek różnice rasy, narodowości lub wyznania\nmają prawo po osiągnięciu pełnoletności do zawarcia małżeństwa i założenia rodziny. Mają\noni równe prawa w odniesieniu do zawierania małżeństwa, podczas jego trwania i po jego\nustaniu.\nMałżeństwo może być zawarte jedynie za swobodnie wyrażoną pełną zgodą przyszłych\nmałżonków.\nRodzina jest naturalną i podstawową komórką społeczeństwa i ma prawo do ochrony ze\nstrony społeczeństwa i Państwa.\nArtykuł 17\nKażdy człowiek, zarówno sam jak i wespół z innymi, ma prawo do posiadania własności.\nNie wolno nikogo samowolnie pozbawiać jego własności.\nArtykuł 18\nKażdy człowiek ma prawo wolności myśli, sumienia i wyznania; prawo to obejmuje swobodę",
            "Image": "56427f3d28a8b1cdcb3c0564541aadab"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "zmiany wyznania lub wiary oraz swobodę głoszenia swego wyznania lub wiary bądź\nindywidualnie, bądź wespół z innymi ludźmi, publicznie i prywatnie, poprzez nauczanie,\npraktykowanie, uprawianie kultu i przestrzeganie obyczajów.\nArtykuł 19\nKażdy człowiek ma prawo wolności opinii i wyrażania jej; prawo to obejmuje swobodę\nposiadania niezależnej opinii, poszukiwania, otrzymywania i rozpowszechniania\ninformacji i poglądów wszelkimi środkami, bez względu na granice.\nArtykuł 20\nKażdy człowiek ma prawo spokojnego zgromadzania i stowarzyszania się.\nNikogo nie można zmuszać do należenia do jakiegoś stowarzyszenia.\nArtykuł 21\nKażdy człowiek ma prawo do uczestniczenia w rządzeniu swym krajem bezpośrednio lub\npoprzez swobodnie wybranych przedstawicieli.\nKażdy człowiek ma prawo równego dostępu do służby publicznej w swym kraju.\nWola ludu jest podstawą władzy rządu; wola ta wyraża się w przeprowadzanych okresowo\nrzetelnych wyborach, opartych na zasadzie powszechności, równości i tajności, lub na\ninnej równorzędnej procedurze, zapewniającej wolność wyborów.\nArtykuł 22\nKażdy człowiek ma jako członek społeczeństwa prawo do ubezpieczeń społecznych; ma również\nprawo do urzeczywistniania - poprzez wysiłek narodowy i współpracę międzynarodową oraz\nzgodnie z organizacją i zasobami każdego Państwa - swych praw gospodarczych, społecznych\ni kulturalnych, niezbędnych dla jego godności i swobodnego rozwoju jego osobowości.\nArtykuł 23\nKażdy człowiek ma prawo do pracy, do swobodnego wyboru pracy, do odpowiednich i\nzadowalających warunków pracy oraz do ochrony przed bezrobociem.\nKażdy człowiek, bez względu na jakiekolwiek różnice, ma prawo do równej płacy za równą\npracę.\nKażdy pracujący ma prawo do odpowiedniego i zadowalającego wynagrodzenia,\nzapewniającego jemu i jego rodzinie egzystencję odpowiadającą godności ludzkiej i\nuzupełnianego w razie potrzeby innymi środkami pomocy społecznej.\nKażdy człowiek ma prawo do tworzenia związków zawodowych i do przystępowania do związków\nzawodowych dla ochrony swych interesów.\nArtykuł 24\nKażdy człowiek ma prawo do urlopu i wypoczynku, włączając w to rozsądne ograniczenie\ngodzin pracy i okresowe płatne urlopy.\nArtykuł 25\nKażdy człowiek ma prawo do stopy życiowej zapewniającej zdrowie i dobrobyt jego i jego",
            "Image": "e5dd912c9e82b85d978704ca4bd9b313"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "rodziny, włączając w to wyżywienie, odzież, mieszkanie, opiekę lekarską i konieczne\nświadczenia socjalne, oraz prawo do ubezpieczenia na wypadek bezrobocia, choroby,\nniezdolności do pracy, wdowieństwa, starości lub utraty środków do życia w inny sposób\nod niego niezależny.\nMatka i dziecko mają prawo do specjalnej opieki i pomocy. Wszystkie dzieci, zarówno\nmałżeńskie jak i pozamałżeńskie, korzystają z jednakowej ochrony społecznej.\nArtykuł 26\nKażdy człowiek ma prawo do nauki. Nauka jest bezpłatna, przynajmniej na stopniu\npodstawowym. Nauka podstawowa jest obowiązkowa. Oświata techniczna i zawodowa jest\npowszechnie dostępna, a studia wyższe są dostępne dla wszystkich na zasadzie równości w\nzależności od zalet osobistych.\nCelem nauczania jest pełny rozwój osobowości ludzkiej i ugruntowanie poszanowania praw\nczłowieka i podstawowych wolności. Krzewi ono zrozumienie, tolerancję i przyjaźń między\nwszystkimi narodami, grupami rasowymi lub religijnymi; popiera działalność Organizacji\nNarodów Zjednoczonych zmierzającą do utrzymania pokoju.\nRodzice mają prawo pierwszeństwa w wyborze nauczania, które ma być dane ich dzieciom.\nArtykuł 27\nKażdy człowiek ma prawo do swobodnego uczestniczenia w życiu kulturalnym społeczeństwa,\ndo korzystania ze sztuki, do uczestniczenia w postępie nauki i korzystania z jego\ndobrodziejstw.\nKażdy człowiek ma prawo do ochrony moralnych i materialnych korzyści wynikających z\njakiejkolwiek jego działalności naukowej, literackiej lub artystycznej.\nArtykuł 28\nKażdy człowiek ma prawo do takiego porządku społecznego i międzynarodowego, w którym\nprawa i wolności zawarte w niniejszej Deklaracji byłyby w pełni realizowane.\nArtykuł 29\nKażdy człowiek ma obowiązki wobec społeczeństwa, bez którego niemożliwy jest swobodny i\npełny rozwój jego osobowości.\nW korzystaniu ze swych praw i wolności każdy człowiek podlega jedynie takim\nograniczeniom, które są ustalone przez prawo wyłącznie w celu zapewnienia odpowiedniego\nuznania i poszanowania praw i wolności innych i w celu uczynienia zadość słusznym\nwymogom moralności, porządku publicznego i powszechnego dobrobytu demokratycznego\nspołeczeństwa.\nZ niniejszych praw i wolności nie wolno w żadnym przypadku korzystać w sposób sprzeczny\nz celami i zasadami Organizacji Narodów Zjednoczonych.\nArtykuł 30\nŻadnego z postanowień niniejszej Deklaracji nie można rozumieć jako udzielającego\njakiemukolwiek Państwu, grupie lub osobie jakiegokolwiek prawa do podejmowania\ndziałalności lub wydawania aktów zmierzających do obalenia któregokolwiek z praw i\nwolności zawartych w niniejszej Deklaracji.",
            "Image": "768713775ba1839e429bc0887a377fa2"
        }
    }
}
