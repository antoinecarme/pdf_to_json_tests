{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470128,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "POWSZECHNA DEKLARACJA PRAW CZ\u0141OWIEKA\nTrzecia Sesja Og\u00f3lnego Zgromadzenia ONZ, obraduj\u0105ca w Pary\u017cu, uchwali\u0142a 10 grudnia 1948 roku jednomy\u015blnie\nPowszechn\u0105 Deklaracj\u0119 Praw Cz\u0142owieka. Dokument ten stanowi niew\u0105tpliwie jedno z najwi\u0119kszych i najtrwalszych\nosi\u0105gni\u0119\u0107 ONZ. Przet\u0142umaczona na wi\u0119kszo\u015b\u0107 j\u0119zyk\u00f3w \u015bwiata Powszechna Deklaracja Praw Cz\u0142owieka zbiera oraz porz\u0105dkuje\nosi\u0105gni\u0119cia i postulaty cz\u0142owieka, kt\u00f3ry od wielu setek lat toczy nie sko\u0144czon\u0105 jeszcze walk\u0119 o swoj\u0105 wolno\u015b\u0107 i\nswoj\u0105 godno\u015b\u0107.\nPreambu\u0142a\nZWA\u017bYWSZY, \u017ce uznanie przyrodzonej godno\u015bci oraz r\u00f3wnych i niezbywalnych praw wszystkich cz\u0142onk\u00f3w wsp\u00f3lnoty\nludzkiej jest podstaw\u0105 wolno\u015bci, sprawiedliwo\u015bci i pokoju \u015bwiata,\nZWA\u017bYWSZY, \u017ce nieposzanowanie i nieprzestrzeganie praw cz\u0142owieka doprowadzi\u0142o do akt\u00f3w barbarzy\u0144stwa, kt\u00f3re\nwstrz\u0105sn\u0119\u0142y sumieniem ludzko\u015bci, i \u017ce og\u0142oszono uroczy\u015bcie jako najwznio\u015blejszy cel ludzko\u015bci d\u0105\u017cenie do zbudowania\ntakiego \u015bwiata, w kt\u00f3rym ludzie korzysta\u0107 b\u0119d\u0105 z wolno\u015bci s\u0142owa i przekona\u0144 oraz z wolno\u015bci od strachu i n\u0119dzy,\nZWA\u017bYWSZY, \u017ce konieczne jest zawarowanie praw cz\u0142owieka przepisami prawa, aby nie musia\u0142 - doprowadzony do\nostateczno\u015bci - ucieka\u0107 si\u0119 do buntu przeciw tyranii i uciskowi,\nZWA\u017bYWSZY, \u017ce konieczne jest popieranie rozwoju przyjaznych stosunk\u00f3w mi\u0119dzy narodami,\nZWA\u017bYWSZY, \u017ce Narody Zjednoczone przywr\u00f3ci\u0142y sw\u0105 wiar\u0119 w podstawowe prawa cz\u0142owieka, godno\u015b\u0107 i warto\u015b\u0107 jednostki\noraz w r\u00f3wnouprawnienie m\u0119\u017cczyzn i kobiet, oraz wyrazi\u0142y swe zdecydowanie popierania post\u0119pu spo\u0142ecznego i poprawy\nwarunk\u00f3w \u017cycia w wi\u0119kszej wolno\u015bci,\nZWA\u017bYWSZY, \u017ce Pa\u0144stwa Cz\u0142onkowskie podj\u0119\u0142y si\u0119 we wsp\u00f3\u0142pracy z Organizacj\u0105 Narod\u00f3w Zjednoczonych zapewni\u0107 powszechne\nposzanowanie i przestrzeganie praw cz\u0142owieka i podstawowych wolno\u015bci,\nZWA\u017bYWSZY, \u017ce jednakowe rozumienie tych praw i wolno\u015bci ma olbrzymie znaczenie dla ich pe\u0142nej realizacji,\nPRZETO ZGROMADZENIE OG\u00d3LNE\nOg\u0142asza Uroczy\u015bcie niniejsz\u0105 Powszechn\u0105 Deklaracj\u0119 Praw Cz\u0142owieka jako wsp\u00f3lny najwy\u017cszy cel wszystkich lud\u00f3w i\nwszystkich narod\u00f3w, aby wszyscy ludzie i wszystkie organy spo\u0142ecze\u0144stwa - maj\u0105c stale w pami\u0119ci niniejsz\u0105\nDeklaracj\u0119 - d\u0105\u017cy\u0142y w drodze nauczania i wychowywania do rozwijania poszanowania tych praw i wolno\u015bci i aby\nzapewni\u0142y za pomoc\u0105 post\u0119powych \u015brodk\u00f3w o zasi\u0119gu krajowym i mi\u0119dzynarodowym powszechne i skuteczne uznanie i\nstosowanie tej Deklaracji zar\u00f3wno w\u015br\u00f3d narod\u00f3w Pa\u0144stw Cz\u0142onkowskich, jak i w\u015br\u00f3d narod\u00f3w zamieszkuj\u0105cych obszary\npodleg\u0142e ich w\u0142adzy.\nArtyku\u0142 1\nWszyscy ludzie rodz\u0105 si\u0119 wolni i r\u00f3wni pod wzgl\u0119dem swej godno\u015bci i swych praw. S\u0105 oni obdarzeni rozumem i\nsumieniem i powinni post\u0119powa\u0107 wobec innych w duchu braterstwa.\nArtyku\u0142 2\nKa\u017cdy cz\u0142owiek posiada wszystkie prawa i wolno\u015bci zawarte w niniejszej Deklaracji bez wzgl\u0119du na jakiekolwiek\nr\u00f3\u017cnice rasy, koloru, p\u0142ci, j\u0119zyka, wyznania, pogl\u0105d\u00f3w politycznych i innych, narodowo\u015bci, pochodzenia spo\u0142ecznego,\nmaj\u0105tku, urodzenia lub jakiegokolwiek innego stanu.\nNie wolno ponadto czyni\u0107 \u017cadnej r\u00f3\u017cnicy w zale\u017cno\u015bci od sytuacji politycznej, prawnej lub mi\u0119dzynarodowej kraju lub\nobszaru, do kt\u00f3rego dana osoba przynale\u017cy, bez wzgl\u0119du na to, czy dany kraj lub obszar jest niepodleg\u0142y, czy te\u017c\npodlega systemowi powiernictwa, nie rz\u0105dzi si\u0119 samodzielnie lub jest w jakikolwiek spos\u00f3b ograniczony w swej\nniepodleg\u0142o\u015bci.\nArtyku\u0142 3\nKa\u017cdy cz\u0142owiek ma prawo do \u017cycia, wolno\u015bci i bezpiecze\u0144stwa swej osoby.\nArtyku\u0142 4\nNie wolno nikogo czyni\u0107 niewolnikiem ani nak\u0142ada\u0107 na nikogo s\u0142u\u017cebno\u015bci; niewolnictwo i handel niewolnikami s\u0105\nzakazane we wszystkich swych postaciach.\nArtyku\u0142 5\nNie wolno nikogo torturowa\u0107 ani kara\u0107 lub traktowa\u0107 w spos\u00f3b okrutny, nieludzki lub poni\u017caj\u0105cy.\nArtyku\u0142 6\nKa\u017cdy cz\u0142owiek ma prawo do uznawania wsz\u0119dzie jego osobowo\u015bci prawnej.\nArtyku\u0142 7\nWszyscy s\u0105 r\u00f3wni wobec prawa i maj\u0105 prawo, bez jakiejkolwiek r\u00f3\u017cnicy, do jednakowej ochrony prawnej. Wszyscy maj\u0105\nprawo do jednakowej ochrony przed jak\u0105kolwiek dyskryminacj\u0105, b\u0119d\u0105c\u0105 pogwa\u0142ceniem niniejszej Deklaracji, i przed\njakimkolwiek nara\u017ceniem na tak\u0105 dyskryminacj\u0119.\nArtyku\u0142 8",
            "Image": "7ed7dae0c87848868f90c381ff70f0b3"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ka\u017cdy cz\u0142owiek ma prawo do skutecznego odwo\u0142ywania si\u0119 do kompetentnych s\u0105d\u00f3w krajowych przeciw czynom stanowi\u0105cym\npogwa\u0142cenie podstawowych praw przyznanych mu przez konstytucj\u0119 lub przez prawo.\nArtyku\u0142 9\nNikogo nie wolno samowolnie aresztowa\u0107, zatrzyma\u0107 lub wygna\u0107 z kraju.\nArtyku\u0142 10\nKa\u017cdy cz\u0142owiek ma na warunkach ca\u0142kowitej r\u00f3wno\u015bci prawo, aby przy rozstrzyganiu o jego prawach i zobowi\u0105zaniach lub\no zasadno\u015bci wysuwanego przeciw niemu oskar\u017cenia o pope\u0142nienie przest\u0119pstwa by\u0107 s\u0142uchanym sprawiedliwie i publicznie\nprzez niezale\u017cny i bezstronny s\u0105d.\nArtyku\u0142 11\nKa\u017cdy cz\u0142owiek oskar\u017cony o pope\u0142nienie przest\u0119pstwa ma prawo, aby uznawano go za niewinnego dop\u00f3ty, dop\u00f3ki nie\nudowodni mu si\u0119 winy zgodnie z prawem podczas publicznego procesu, w kt\u00f3rym zapewniono mu wszystkie konieczne\n\u015brodki obrony.\nNikt nie mo\u017ce by\u0107 skazany za przest\u0119pstwo z powodu dzia\u0142ania lub zaniechania nie stanowi\u0105cego w chwili jego\ndokonania przest\u0119pstwa wed\u0142ug prawa krajowego lub mi\u0119dzynarodowego. Nie wolno tak\u017ce wymierza\u0107 kary wy\u017cszej ni\u017c ta,\nkt\u00f3ra by\u0142a przewidziana w chwili pope\u0142nienia przest\u0119pstwa.\nArtyku\u0142 12\nNie wolno ingerowa\u0107 samowolnie w czyjekolwiek \u017cycie prywatne, rodzinne, domowe, ani w jego korespondencj\u0119, ani te\u017c\nuw\u0142acza\u0107 jego honorowi lub dobremu imieniu. Ka\u017cdy cz\u0142owiek ma prawo do ochrony prawnej przeciwko takiej ingerencji\nlub uw\u0142aczaniu.\nArtyku\u0142 13\nKa\u017cdy cz\u0142owiek ma prawo swobodnego poruszania si\u0119 i wyboru miejsca zamieszkania w granicach ka\u017cdego Pa\u0144stwa.\nKa\u017cdy cz\u0142owiek ma prawo opu\u015bci\u0107 jakikolwiek kraj, w\u0142\u0105czaj\u0105c w to sw\u00f3j w\u0142asny, i powr\u00f3ci\u0107 do swego kraju.\nArtyku\u0142 14\nKa\u017cdy cz\u0142owiek ma prawo ubiega\u0107 si\u0119 o azyl i korzysta\u0107 z niego w innym kraju w razie prze\u015bladowania.\nNie mo\u017cna powo\u0142ywa\u0107 si\u0119 na to prawo w przypadku \u015bcigania wszcz\u0119tego rzeczywi\u015bcie z powodu pope\u0142nienia przest\u0119pstwa\npospolitego lub czynu sprzecznego z celami i zasadami Organizacji Narod\u00f3w Zjednoczonych.\nArtyku\u0142 15\nKa\u017cdy cz\u0142owiek ma prawo do posiadania obywatelstwa.\nNie wolno nikogo pozbawia\u0107 samowolnie obywatelstwa ani nikomu odmawia\u0107 prawa do zmiany obywatelstwa.\nArtyku\u0142 16\nM\u0119\u017cczy\u017ani i kobiety bez wzgl\u0119du na jakiekolwiek r\u00f3\u017cnice rasy, narodowo\u015bci lub wyznania maj\u0105 prawo po osi\u0105gni\u0119ciu\npe\u0142noletno\u015bci do zawarcia ma\u0142\u017ce\u0144stwa i za\u0142o\u017cenia rodziny. Maj\u0105 oni r\u00f3wne prawa w odniesieniu do zawierania\nma\u0142\u017ce\u0144stwa, podczas jego trwania i po jego ustaniu.\nMa\u0142\u017ce\u0144stwo mo\u017ce by\u0107 zawarte jedynie za swobodnie wyra\u017con\u0105 pe\u0142n\u0105 zgod\u0105 przysz\u0142ych ma\u0142\u017conk\u00f3w.\nRodzina jest naturaln\u0105 i podstawow\u0105 kom\u00f3rk\u0105 spo\u0142ecze\u0144stwa i ma prawo do ochrony ze strony spo\u0142ecze\u0144stwa i Pa\u0144stwa.\nArtyku\u0142 17\nKa\u017cdy cz\u0142owiek, zar\u00f3wno sam jak i wesp\u00f3\u0142 z innymi, ma prawo do posiadania w\u0142asno\u015bci.\nNie wolno nikogo samowolnie pozbawia\u0107 jego w\u0142asno\u015bci.\nArtyku\u0142 18\nKa\u017cdy cz\u0142owiek ma prawo wolno\u015bci my\u015bli, sumienia i wyznania; prawo to obejmuje swobod\u0119 zmiany wyznania lub wiary\noraz swobod\u0119 g\u0142oszenia swego wyznania lub wiary b\u0105d\u017a indywidualnie, b\u0105d\u017a wesp\u00f3\u0142 z innymi lud\u017ami, publicznie i\nprywatnie, poprzez nauczanie, praktykowanie, uprawianie kultu i przestrzeganie obyczaj\u00f3w.\nArtyku\u0142 19\nKa\u017cdy cz\u0142owiek ma prawo wolno\u015bci opinii i wyra\u017cania jej; prawo to obejmuje swobod\u0119 posiadania niezale\u017cnej opinii,\nposzukiwania, otrzymywania i rozpowszechniania informacji i pogl\u0105d\u00f3w wszelkimi \u015brodkami, bez wzgl\u0119du na granice.\nArtyku\u0142 20\nKa\u017cdy cz\u0142owiek ma prawo spokojnego zgromadzania i stowarzyszania si\u0119.\nNikogo nie mo\u017cna zmusza\u0107 do nale\u017cenia do jakiego\u015b stowarzyszenia.\nArtyku\u0142 21",
            "Image": "437c48283d40cee3e9745727fbb237bc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ka\u017cdy cz\u0142owiek ma prawo do uczestniczenia w rz\u0105dzeniu swym krajem bezpo\u015brednio lub poprzez swobodnie wybranych\nprzedstawicieli.\nKa\u017cdy cz\u0142owiek ma prawo r\u00f3wnego dost\u0119pu do s\u0142u\u017cby publicznej w swym kraju.\nWola ludu jest podstaw\u0105 w\u0142adzy rz\u0105du; wola ta wyra\u017ca si\u0119 w przeprowadzanych okresowo rzetelnych wyborach, opartych\nna zasadzie powszechno\u015bci, r\u00f3wno\u015bci i tajno\u015bci, lub na innej r\u00f3wnorz\u0119dnej procedurze, zapewniaj\u0105cej wolno\u015b\u0107 wybor\u00f3w.\nArtyku\u0142 22\nKa\u017cdy cz\u0142owiek ma jako cz\u0142onek spo\u0142ecze\u0144stwa prawo do ubezpiecze\u0144 spo\u0142ecznych; ma r\u00f3wnie\u017c prawo do urzeczywistniania\n- poprzez wysi\u0142ek narodowy i wsp\u00f3\u0142prac\u0119 mi\u0119dzynarodow\u0105 oraz zgodnie z organizacj\u0105 i zasobami ka\u017cdego Pa\u0144stwa - swych\npraw gospodarczych, spo\u0142ecznych i kulturalnych, niezb\u0119dnych dla jego godno\u015bci i swobodnego rozwoju jego osobowo\u015bci.\nArtyku\u0142 23\nKa\u017cdy cz\u0142owiek ma prawo do pracy, do swobodnego wyboru pracy, do odpowiednich i zadowalaj\u0105cych warunk\u00f3w pracy oraz\ndo ochrony przed bezrobociem.\nKa\u017cdy cz\u0142owiek, bez wzgl\u0119du na jakiekolwiek r\u00f3\u017cnice, ma prawo do r\u00f3wnej p\u0142acy za r\u00f3wn\u0105 prac\u0119.\nKa\u017cdy pracuj\u0105cy ma prawo do odpowiedniego i zadowalaj\u0105cego wynagrodzenia, zapewniaj\u0105cego jemu i jego rodzinie\negzystencj\u0119 odpowiadaj\u0105c\u0105 godno\u015bci ludzkiej i uzupe\u0142nianego w razie potrzeby innymi \u015brodkami pomocy spo\u0142ecznej.\nKa\u017cdy cz\u0142owiek ma prawo do tworzenia zwi\u0105zk\u00f3w zawodowych i do przyst\u0119powania do zwi\u0105zk\u00f3w zawodowych dla ochrony\nswych interes\u00f3w.\nArtyku\u0142 24\nKa\u017cdy cz\u0142owiek ma prawo do urlopu i wypoczynku, w\u0142\u0105czaj\u0105c w to rozs\u0105dne ograniczenie godzin pracy i okresowe p\u0142atne\nurlopy.\nArtyku\u0142 25\nKa\u017cdy cz\u0142owiek ma prawo do stopy \u017cyciowej zapewniaj\u0105cej zdrowie i dobrobyt jego i jego rodziny, w\u0142\u0105czaj\u0105c w to\nwy\u017cywienie, odzie\u017c, mieszkanie, opiek\u0119 lekarsk\u0105 i konieczne \u015bwiadczenia socjalne, oraz prawo do ubezpieczenia na\nwypadek bezrobocia, choroby, niezdolno\u015bci do pracy, wdowie\u0144stwa, staro\u015bci lub utraty \u015brodk\u00f3w do \u017cycia w inny spos\u00f3b\nod niego niezale\u017cny.\nMatka i dziecko maj\u0105 prawo do specjalnej opieki i pomocy. Wszystkie dzieci, zar\u00f3wno ma\u0142\u017ce\u0144skie jak i pozama\u0142\u017ce\u0144skie,\nkorzystaj\u0105 z jednakowej ochrony spo\u0142ecznej.\nArtyku\u0142 26\nKa\u017cdy cz\u0142owiek ma prawo do nauki. Nauka jest bezp\u0142atna, przynajmniej na stopniu podstawowym. Nauka podstawowa jest\nobowi\u0105zkowa. O\u015bwiata techniczna i zawodowa jest powszechnie dost\u0119pna, a studia wy\u017csze s\u0105 dost\u0119pne dla wszystkich na\nzasadzie r\u00f3wno\u015bci w zale\u017cno\u015bci od zalet osobistych.\nCelem nauczania jest pe\u0142ny rozw\u00f3j osobowo\u015bci ludzkiej i ugruntowanie poszanowania praw cz\u0142owieka i podstawowych\nwolno\u015bci. Krzewi ono zrozumienie, tolerancj\u0119 i przyja\u017a\u0144 mi\u0119dzy wszystkimi narodami, grupami rasowymi lub\nreligijnymi; popiera dzia\u0142alno\u015b\u0107 Organizacji Narod\u00f3w Zjednoczonych zmierzaj\u0105c\u0105 do utrzymania pokoju.\nRodzice maj\u0105 prawo pierwsze\u0144stwa w wyborze nauczania, kt\u00f3re ma by\u0107 dane ich dzieciom.\nArtyku\u0142 27\nKa\u017cdy cz\u0142owiek ma prawo do swobodnego uczestniczenia w \u017cyciu kulturalnym spo\u0142ecze\u0144stwa, do korzystania ze sztuki, do\nuczestniczenia w post\u0119pie nauki i korzystania z jego dobrodziejstw.\nKa\u017cdy cz\u0142owiek ma prawo do ochrony moralnych i materialnych korzy\u015bci wynikaj\u0105cych z jakiejkolwiek jego dzia\u0142alno\u015bci\nnaukowej, literackiej lub artystycznej.\nArtyku\u0142 28\nKa\u017cdy cz\u0142owiek ma prawo do takiego porz\u0105dku spo\u0142ecznego i mi\u0119dzynarodowego, w kt\u00f3rym prawa i wolno\u015bci zawarte w\nniniejszej Deklaracji by\u0142yby w pe\u0142ni realizowane.\nArtyku\u0142 29\nKa\u017cdy cz\u0142owiek ma obowi\u0105zki wobec spo\u0142ecze\u0144stwa, bez kt\u00f3rego niemo\u017cliwy jest swobodny i pe\u0142ny rozw\u00f3j jego\nosobowo\u015bci.\nW korzystaniu ze swych praw i wolno\u015bci ka\u017cdy cz\u0142owiek podlega jedynie takim ograniczeniom, kt\u00f3re s\u0105 ustalone przez\nprawo wy\u0142\u0105cznie w celu zapewnienia odpowiedniego uznania i poszanowania praw i wolno\u015bci innych i w celu uczynienia\nzado\u015b\u0107 s\u0142usznym wymogom moralno\u015bci, porz\u0105dku publicznego i powszechnego dobrobytu demokratycznego spo\u0142ecze\u0144stwa.\nZ niniejszych praw i wolno\u015bci nie wolno w \u017cadnym przypadku korzysta\u0107 w spos\u00f3b sprzeczny z celami i zasadami\nOrganizacji Narod\u00f3w Zjednoczonych.\nArtyku\u0142 30",
            "Image": "f5c77894fa143a246d7eb353b1f15a46"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "\u017badnego z postanowie\u0144 niniejszej Deklaracji nie mo\u017cna rozumie\u0107 jako udzielaj\u0105cego jakiemukolwiek Pa\u0144stwu, grupie\nlub osobie jakiegokolwiek prawa do podejmowania dzia\u0142alno\u015bci lub wydawania akt\u00f3w zmierzaj\u0105cych do obalenia\nkt\u00f3regokolwiek z praw i wolno\u015bci zawartych w niniejszej Deklaracji.",
            "Image": "8cdd22d9187bfd50071a11f21ce8981e"
        }
    }
}
