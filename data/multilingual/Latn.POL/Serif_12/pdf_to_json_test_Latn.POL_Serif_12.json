{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470078,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "POWSZECHNA DEKLARACJA PRAW CZŁOWIEKA\nTrzecia Sesja Ogólnego Zgromadzenia ONZ, obradująca w Paryżu, uchwaliła 10 grudnia 1948 roku jednomyślnie\nPowszechną Deklarację Praw Człowieka. Dokument ten stanowi niewątpliwie jedno z największych i\nnajtrwalszych osiągnięć ONZ. Przetłumaczona na większość języków świata Powszechna Deklaracja Praw\nCzłowieka zbiera oraz porządkuje osiągnięcia i postulaty człowieka, który od wielu setek lat toczy nie skończoną\njeszcze walkę o swoją wolność i swoją godność.\nPreambuła\nZWAŻYWSZY, że uznanie przyrodzonej godności oraz równych i niezbywalnych praw wszystkich członków\nwspólnoty ludzkiej jest podstawą wolności, sprawiedliwości i pokoju świata,\nZWAŻYWSZY, że nieposzanowanie i nieprzestrzeganie praw człowieka doprowadziło do aktów barbarzyństwa,\nktóre wstrząsnęły sumieniem ludzkości, i że ogłoszono uroczyście jako najwznioślejszy cel ludzkości dążenie do\nzbudowania takiego świata, w którym ludzie korzystać będą z wolności słowa i przekonań oraz z wolności od\nstrachu i nędzy,\nZWAŻYWSZY, że konieczne jest zawarowanie praw człowieka przepisami prawa, aby nie musiał - doprowadzony\ndo ostateczności - uciekać się do buntu przeciw tyranii i uciskowi,\nZWAŻYWSZY, że konieczne jest popieranie rozwoju przyjaznych stosunków między narodami,\nZWAŻYWSZY, że Narody Zjednoczone przywróciły swą wiarę w podstawowe prawa człowieka, godność i wartość\njednostki oraz w równouprawnienie mężczyzn i kobiet, oraz wyraziły swe zdecydowanie popierania postępu\nspołecznego i poprawy warunków życia w większej wolności,\nZWAŻYWSZY, że Państwa Członkowskie podjęły się we współpracy z Organizacją Narodów Zjednoczonych\nzapewnić powszechne poszanowanie i przestrzeganie praw człowieka i podstawowych wolności,\nZWAŻYWSZY, że jednakowe rozumienie tych praw i wolności ma olbrzymie znaczenie dla ich pełnej realizacji,\nPRZETO ZGROMADZENIE OGÓLNE\nOgłasza Uroczyście niniejszą Powszechną Deklarację Praw Człowieka jako wspólny najwyższy cel wszystkich\nludów i wszystkich narodów, aby wszyscy ludzie i wszystkie organy społeczeństwa - mając stale w pamięci\nniniejszą Deklarację - dążyły w drodze nauczania i wychowywania do rozwijania poszanowania tych praw i\nwolności i aby zapewniły za pomocą postępowych środków o zasięgu krajowym i międzynarodowym powszechne\ni skuteczne uznanie i stosowanie tej Deklaracji zarówno wśród narodów Państw Członkowskich, jak i wśród\nnarodów zamieszkujących obszary podległe ich władzy.\nArtykuł 1\nWszyscy ludzie rodzą się wolni i równi pod względem swej godności i swych praw. Są oni obdarzeni rozumem i\nsumieniem i powinni postępować wobec innych w duchu braterstwa.\nArtykuł 2\nKażdy człowiek posiada wszystkie prawa i wolności zawarte w niniejszej Deklaracji bez względu na jakiekolwiek\nróżnice rasy, koloru, płci, języka, wyznania, poglądów politycznych i innych, narodowości, pochodzenia\nspołecznego, majątku, urodzenia lub jakiegokolwiek innego stanu.\nNie wolno ponadto czynić żadnej różnicy w zależności od sytuacji politycznej, prawnej lub międzynarodowej\nkraju lub obszaru, do którego dana osoba przynależy, bez względu na to, czy dany kraj lub obszar jest\nniepodległy, czy też podlega systemowi powiernictwa, nie rządzi się samodzielnie lub jest w jakikolwiek sposób\nograniczony w swej niepodległości.\nArtykuł 3\nKażdy człowiek ma prawo do życia, wolności i bezpieczeństwa swej osoby.\nArtykuł 4\nNie wolno nikogo czynić niewolnikiem ani nakładać na nikogo służebności; niewolnictwo i handel niewolnikami\nsą zakazane we wszystkich swych postaciach.\nArtykuł 5\nNie wolno nikogo torturować ani karać lub traktować w sposób okrutny, nieludzki lub poniżający.\nArtykuł 6\nKażdy człowiek ma prawo do uznawania wszędzie jego osobowości prawnej.",
            "Image": "91e2f1be45e9587f2ea89449295b766d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Artykuł 7\nWszyscy są równi wobec prawa i mają prawo, bez jakiejkolwiek różnicy, do jednakowej ochrony prawnej.\nWszyscy mają prawo do jednakowej ochrony przed jakąkolwiek dyskryminacją, będącą pogwałceniem niniejszej\nDeklaracji, i przed jakimkolwiek narażeniem na taką dyskryminację.\nArtykuł 8\nKażdy człowiek ma prawo do skutecznego odwoływania się do kompetentnych sądów krajowych przeciw czynom\nstanowiącym pogwałcenie podstawowych praw przyznanych mu przez konstytucję lub przez prawo.\nArtykuł 9\nNikogo nie wolno samowolnie aresztować, zatrzymać lub wygnać z kraju.\nArtykuł 10\nKażdy człowiek ma na warunkach całkowitej równości prawo, aby przy rozstrzyganiu o jego prawach i\nzobowiązaniach lub o zasadności wysuwanego przeciw niemu oskarżenia o popełnienie przestępstwa być\nsłuchanym sprawiedliwie i publicznie przez niezależny i bezstronny sąd.\nArtykuł 11\nKażdy człowiek oskarżony o popełnienie przestępstwa ma prawo, aby uznawano go za niewinnego dopóty,\ndopóki nie udowodni mu się winy zgodnie z prawem podczas publicznego procesu, w którym zapewniono mu\nwszystkie konieczne środki obrony.\nNikt nie może być skazany za przestępstwo z powodu działania lub zaniechania nie stanowiącego w chwili jego\ndokonania przestępstwa według prawa krajowego lub międzynarodowego. Nie wolno także wymierzać kary\nwyższej niż ta, która była przewidziana w chwili popełnienia przestępstwa.\nArtykuł 12\nNie wolno ingerować samowolnie w czyjekolwiek życie prywatne, rodzinne, domowe, ani w jego korespondencję,\nani też uwłaczać jego honorowi lub dobremu imieniu. Każdy człowiek ma prawo do ochrony prawnej przeciwko\ntakiej ingerencji lub uwłaczaniu.\nArtykuł 13\nKażdy człowiek ma prawo swobodnego poruszania się i wyboru miejsca zamieszkania w granicach każdego\nPaństwa.\nKażdy człowiek ma prawo opuścić jakikolwiek kraj, włączając w to swój własny, i powrócić do swego kraju.\nArtykuł 14\nKażdy człowiek ma prawo ubiegać się o azyl i korzystać z niego w innym kraju w razie prześladowania.\nNie można powoływać się na to prawo w przypadku ścigania wszczętego rzeczywiście z powodu popełnienia\nprzestępstwa pospolitego lub czynu sprzecznego z celami i zasadami Organizacji Narodów Zjednoczonych.\nArtykuł 15\nKażdy człowiek ma prawo do posiadania obywatelstwa.\nNie wolno nikogo pozbawiać samowolnie obywatelstwa ani nikomu odmawiać prawa do zmiany obywatelstwa.\nArtykuł 16\nMężczyźni i kobiety bez względu na jakiekolwiek różnice rasy, narodowości lub wyznania mają prawo po\nosiągnięciu pełnoletności do zawarcia małżeństwa i założenia rodziny. Mają oni równe prawa w odniesieniu do\nzawierania małżeństwa, podczas jego trwania i po jego ustaniu.\nMałżeństwo może być zawarte jedynie za swobodnie wyrażoną pełną zgodą przyszłych małżonków.\nRodzina jest naturalną i podstawową komórką społeczeństwa i ma prawo do ochrony ze strony społeczeństwa i\nPaństwa.\nArtykuł 17\nKażdy człowiek, zarówno sam jak i wespół z innymi, ma prawo do posiadania własności.\nNie wolno nikogo samowolnie pozbawiać jego własności.\nArtykuł 18",
            "Image": "7b9a45e3f93a3d5504eb5ed0384e4b2d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Każdy człowiek ma prawo wolności myśli, sumienia i wyznania; prawo to obejmuje swobodę zmiany wyznania\nlub wiary oraz swobodę głoszenia swego wyznania lub wiary bądź indywidualnie, bądź wespół z innymi ludźmi,\npublicznie i prywatnie, poprzez nauczanie, praktykowanie, uprawianie kultu i przestrzeganie obyczajów.\nArtykuł 19\nKażdy człowiek ma prawo wolności opinii i wyrażania jej; prawo to obejmuje swobodę posiadania niezależnej\nopinii, poszukiwania, otrzymywania i rozpowszechniania informacji i poglądów wszelkimi środkami, bez względu\nna granice.\nArtykuł 20\nKażdy człowiek ma prawo spokojnego zgromadzania i stowarzyszania się.\nNikogo nie można zmuszać do należenia do jakiegoś stowarzyszenia.\nArtykuł 21\nKażdy człowiek ma prawo do uczestniczenia w rządzeniu swym krajem bezpośrednio lub poprzez swobodnie\nwybranych przedstawicieli.\nKażdy człowiek ma prawo równego dostępu do służby publicznej w swym kraju.\nWola ludu jest podstawą władzy rządu; wola ta wyraża się w przeprowadzanych okresowo rzetelnych wyborach,\nopartych na zasadzie powszechności, równości i tajności, lub na innej równorzędnej procedurze, zapewniającej\nwolność wyborów.\nArtykuł 22\nKażdy człowiek ma jako członek społeczeństwa prawo do ubezpieczeń społecznych; ma również prawo do\nurzeczywistniania - poprzez wysiłek narodowy i współpracę międzynarodową oraz zgodnie z organizacją i\nzasobami każdego Państwa - swych praw gospodarczych, społecznych i kulturalnych, niezbędnych dla jego\ngodności i swobodnego rozwoju jego osobowości.\nArtykuł 23\nKażdy człowiek ma prawo do pracy, do swobodnego wyboru pracy, do odpowiednich i zadowalających warunków\npracy oraz do ochrony przed bezrobociem.\nKażdy człowiek, bez względu na jakiekolwiek różnice, ma prawo do równej płacy za równą pracę.\nKażdy pracujący ma prawo do odpowiedniego i zadowalającego wynagrodzenia, zapewniającego jemu i jego\nrodzinie egzystencję odpowiadającą godności ludzkiej i uzupełnianego w razie potrzeby innymi środkami\npomocy społecznej.\nKażdy człowiek ma prawo do tworzenia związków zawodowych i do przystępowania do związków zawodowych\ndla ochrony swych interesów.\nArtykuł 24\nKażdy człowiek ma prawo do urlopu i wypoczynku, włączając w to rozsądne ograniczenie godzin pracy i\nokresowe płatne urlopy.\nArtykuł 25\nKażdy człowiek ma prawo do stopy życiowej zapewniającej zdrowie i dobrobyt jego i jego rodziny, włączając w to\nwyżywienie, odzież, mieszkanie, opiekę lekarską i konieczne świadczenia socjalne, oraz prawo do ubezpieczenia\nna wypadek bezrobocia, choroby, niezdolności do pracy, wdowieństwa, starości lub utraty środków do życia w\ninny sposób od niego niezależny.\nMatka i dziecko mają prawo do specjalnej opieki i pomocy. Wszystkie dzieci, zarówno małżeńskie jak i\npozamałżeńskie, korzystają z jednakowej ochrony społecznej.\nArtykuł 26\nKażdy człowiek ma prawo do nauki. Nauka jest bezpłatna, przynajmniej na stopniu podstawowym. Nauka\npodstawowa jest obowiązkowa. Oświata techniczna i zawodowa jest powszechnie dostępna, a studia wyższe są\ndostępne dla wszystkich na zasadzie równości w zależności od zalet osobistych.\nCelem nauczania jest pełny rozwój osobowości ludzkiej i ugruntowanie poszanowania praw człowieka i\npodstawowych wolności. Krzewi ono zrozumienie, tolerancję i przyjaźń między wszystkimi narodami, grupami\nrasowymi lub religijnymi; popiera działalność Organizacji Narodów Zjednoczonych zmierzającą do utrzymania\npokoju.\nRodzice mają prawo pierwszeństwa w wyborze nauczania, które ma być dane ich dzieciom.",
            "Image": "6bac55af8bbf9efe3e84a737131c4eb9"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Artykuł 27\nKażdy człowiek ma prawo do swobodnego uczestniczenia w życiu kulturalnym społeczeństwa, do korzystania ze\nsztuki, do uczestniczenia w postępie nauki i korzystania z jego dobrodziejstw.\nKażdy człowiek ma prawo do ochrony moralnych i materialnych korzyści wynikających z jakiejkolwiek jego\ndziałalności naukowej, literackiej lub artystycznej.\nArtykuł 28\nKażdy człowiek ma prawo do takiego porządku społecznego i międzynarodowego, w którym prawa i wolności\nzawarte w niniejszej Deklaracji byłyby w pełni realizowane.\nArtykuł 29\nKażdy człowiek ma obowiązki wobec społeczeństwa, bez którego niemożliwy jest swobodny i pełny rozwój jego\nosobowości.\nW korzystaniu ze swych praw i wolności każdy człowiek podlega jedynie takim ograniczeniom, które są ustalone\nprzez prawo wyłącznie w celu zapewnienia odpowiedniego uznania i poszanowania praw i wolności innych i w\ncelu uczynienia zadość słusznym wymogom moralności, porządku publicznego i powszechnego dobrobytu\ndemokratycznego społeczeństwa.\nZ niniejszych praw i wolności nie wolno w żadnym przypadku korzystać w sposób sprzeczny z celami i zasadami\nOrganizacji Narodów Zjednoczonych.\nArtykuł 30\nŻadnego z postanowień niniejszej Deklaracji nie można rozumieć jako udzielającego jakiemukolwiek Państwu,\ngrupie lub osobie jakiegokolwiek prawa do podejmowania działalności lub wydawania aktów zmierzających do\nobalenia któregokolwiek z praw i wolności zawartych w niniejszej Deklaracji.",
            "Image": "96f8ab8e5038af2f1dffb7aee16e1281"
        }
    }
}
