{
    "MetaData": {
        "Author": null,
        "Creation_Date": 1581470041,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f98bce4a558c707ca1942f6c6aa317b2",
            "Index": 0,
            "Label": "1",
            "Size": [
                595.0,
                842.0
            ],
            "Text": "POWSZECHNA DEKLARACJA PRAW CZŁOWIEKA\nTrzecia Sesja Ogólnego Zgromadzenia ONZ, obradująca w Paryżu, uchwaliła\n10 grudnia 1948 roku jednomyślnie Powszechną Deklarację Praw Człowieka.\nDokument ten stanowi niewątpliwie jedno z największych i najtrwalszych\nosiągnięć ONZ. Przetłumaczona na większość języków świata Powszechna\nDeklaracja Praw Człowieka zbiera oraz porządkuje osiągnięcia i postulaty\nczłowieka, który od wielu setek lat toczy nie skończoną jeszcze walkę o\nswoją wolność i swoją godność.\nPreambuła\nZWAŻYWSZY, że uznanie przyrodzonej godności oraz równych i niezbywalnych\npraw wszystkich członków wspólnoty ludzkiej jest podstawą wolności,\nsprawiedliwości i pokoju świata,\nZWAŻYWSZY, że nieposzanowanie i nieprzestrzeganie praw człowieka\ndoprowadziło do aktów barbarzyństwa, które wstrząsnęły sumieniem\nludzkości, i że ogłoszono uroczyście jako najwznioślejszy cel ludzkości\ndążenie do zbudowania takiego świata, w którym ludzie korzystać będą z\nwolności słowa i przekonań oraz z wolności od strachu i nędzy,\nZWAŻYWSZY, że konieczne jest zawarowanie praw człowieka przepisami\nprawa, aby nie musiał - doprowadzony do ostateczności - uciekać się do\nbuntu przeciw tyranii i uciskowi,\nZWAŻYWSZY, że konieczne jest popieranie rozwoju przyjaznych stosunków\nmiędzy narodami,\nZWAŻYWSZY, że Narody Zjednoczone przywróciły swą wiarę w podstawowe\nprawa człowieka, godność i wartość jednostki oraz w równouprawnienie\nmężczyzn i kobiet, oraz wyraziły swe zdecydowanie popierania postępu\nspołecznego i poprawy warunków życia w większej wolności,\nZWAŻYWSZY, że Państwa Członkowskie podjęły się we współpracy z\nOrganizacją Narodów Zjednoczonych zapewnić powszechne poszanowanie i\nprzestrzeganie praw człowieka i podstawowych wolności,\nZWAŻYWSZY, że jednakowe rozumienie tych praw i wolności ma olbrzymie\nznaczenie dla ich pełnej realizacji,\nPRZETO ZGROMADZENIE OGÓLNE\nOgłasza Uroczyście niniejszą Powszechną Deklarację Praw Człowieka jako\nwspólny najwyższy cel wszystkich ludów i wszystkich narodów, aby wszyscy\nludzie i wszystkie organy społeczeństwa - mając stale w pamięci\nniniejszą Deklarację - dążyły w drodze nauczania i wychowywania do\nrozwijania poszanowania tych praw i wolności i aby zapewniły za pomocą\npostępowych środków o zasięgu krajowym i międzynarodowym powszechne i\nskuteczne uznanie i stosowanie tej Deklaracji zarówno wśród narodów\nPaństw Członkowskich, jak i wśród narodów zamieszkujących obszary\npodległe ich władzy.\nArtykuł 1"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "d0bc0a04a3091ffb329f122b37f7d45c",
            "Index": 1,
            "Label": "2",
            "Size": [
                595.0,
                842.0
            ],
            "Text": "Wszyscy ludzie rodzą się wolni i równi pod względem swej godności i\nswych praw. Są oni obdarzeni rozumem i sumieniem i powinni postępować\nwobec innych w duchu braterstwa.\nArtykuł 2\nKażdy człowiek posiada wszystkie prawa i wolności zawarte w niniejszej\nDeklaracji bez względu na jakiekolwiek różnice rasy, koloru, płci,\njęzyka, wyznania, poglądów politycznych i innych, narodowości,\npochodzenia społecznego, majątku, urodzenia lub jakiegokolwiek innego\nstanu.\nNie wolno ponadto czynić żadnej różnicy w zależności od sytuacji\npolitycznej, prawnej lub międzynarodowej kraju lub obszaru, do którego\ndana osoba przynależy, bez względu na to, czy dany kraj lub obszar jest\nniepodległy, czy też podlega systemowi powiernictwa, nie rządzi się\nsamodzielnie lub jest w jakikolwiek sposób ograniczony w swej\nniepodległości.\nArtykuł 3\nKażdy człowiek ma prawo do życia, wolności i bezpieczeństwa swej osoby.\nArtykuł 4\nNie wolno nikogo czynić niewolnikiem ani nakładać na nikogo służebności;\nniewolnictwo i handel niewolnikami są zakazane we wszystkich swych\npostaciach.\nArtykuł 5\nNie wolno nikogo torturować ani karać lub traktować w sposób okrutny,\nnieludzki lub poniżający.\nArtykuł 6\nKażdy człowiek ma prawo do uznawania wszędzie jego osobowości prawnej.\nArtykuł 7\nWszyscy są równi wobec prawa i mają prawo, bez jakiejkolwiek różnicy, do\njednakowej ochrony prawnej. Wszyscy mają prawo do jednakowej ochrony\nprzed jakąkolwiek dyskryminacją, będącą pogwałceniem niniejszej\nDeklaracji, i przed jakimkolwiek narażeniem na taką dyskryminację.\nArtykuł 8\nKażdy człowiek ma prawo do skutecznego odwoływania się do kompetentnych\nsądów krajowych przeciw czynom stanowiącym pogwałcenie podstawowych praw\nprzyznanych mu przez konstytucję lub przez prawo.\nArtykuł 9\nNikogo nie wolno samowolnie aresztować, zatrzymać lub wygnać z kraju.\nArtykuł 10"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f736d5c87e0a25babdcd81ddda4a6f93",
            "Index": 2,
            "Label": "3",
            "Size": [
                595.0,
                842.0
            ],
            "Text": "Każdy człowiek ma na warunkach całkowitej równości prawo, aby przy\nrozstrzyganiu o jego prawach i zobowiązaniach lub o zasadności\nwysuwanego przeciw niemu oskarżenia o popełnienie przestępstwa być\nsłuchanym sprawiedliwie i publicznie przez niezależny i bezstronny sąd.\nArtykuł 11\nKażdy człowiek oskarżony o popełnienie przestępstwa ma prawo, aby\nuznawano go za niewinnego dopóty, dopóki nie udowodni mu się winy\nzgodnie z prawem podczas publicznego procesu, w którym zapewniono mu\nwszystkie konieczne środki obrony.\nNikt nie może być skazany za przestępstwo z powodu działania lub\nzaniechania nie stanowiącego w chwili jego dokonania przestępstwa według\nprawa krajowego lub międzynarodowego. Nie wolno także wymierzać kary\nwyższej niż ta, która była przewidziana w chwili popełnienia\nprzestępstwa.\nArtykuł 12\nNie wolno ingerować samowolnie w czyjekolwiek życie prywatne, rodzinne,\ndomowe, ani w jego korespondencję, ani też uwłaczać jego honorowi lub\ndobremu imieniu. Każdy człowiek ma prawo do ochrony prawnej przeciwko\ntakiej ingerencji lub uwłaczaniu.\nArtykuł 13\nKażdy człowiek ma prawo swobodnego poruszania się i wyboru miejsca\nzamieszkania w granicach każdego Państwa.\nKażdy człowiek ma prawo opuścić jakikolwiek kraj, włączając w to swój\nwłasny, i powrócić do swego kraju.\nArtykuł 14\nKażdy człowiek ma prawo ubiegać się o azyl i korzystać z niego w innym\nkraju w razie prześladowania.\nNie można powoływać się na to prawo w przypadku ścigania wszczętego\nrzeczywiście z powodu popełnienia przestępstwa pospolitego lub czynu\nsprzecznego z celami i zasadami Organizacji Narodów Zjednoczonych.\nArtykuł 15\nKażdy człowiek ma prawo do posiadania obywatelstwa.\nNie wolno nikogo pozbawiać samowolnie obywatelstwa ani nikomu odmawiać\nprawa do zmiany obywatelstwa.\nArtykuł 16\nMężczyźni i kobiety bez względu na jakiekolwiek różnice rasy,\nnarodowości lub wyznania mają prawo po osiągnięciu pełnoletności do\nzawarcia małżeństwa i założenia rodziny. Mają oni równe prawa w\nodniesieniu do zawierania małżeństwa, podczas jego trwania i po jego\nustaniu."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e9d25854db4e1c1dc702e821f49490d5",
            "Index": 3,
            "Label": "4",
            "Size": [
                595.0,
                842.0
            ],
            "Text": "Małżeństwo może być zawarte jedynie za swobodnie wyrażoną pełną zgodą\nprzyszłych małżonków.\nRodzina jest naturalną i podstawową komórką społeczeństwa i ma prawo do\nochrony ze strony społeczeństwa i Państwa.\nArtykuł 17\nKażdy człowiek, zarówno sam jak i wespół z innymi, ma prawo do\nposiadania własności.\nNie wolno nikogo samowolnie pozbawiać jego własności.\nArtykuł 18\nKażdy człowiek ma prawo wolności myśli, sumienia i wyznania; prawo to\nobejmuje swobodę zmiany wyznania lub wiary oraz swobodę głoszenia swego\nwyznania lub wiary bądź indywidualnie, bądź wespół z innymi ludźmi,\npublicznie i prywatnie, poprzez nauczanie, praktykowanie, uprawianie\nkultu i przestrzeganie obyczajów.\nArtykuł 19\nKażdy człowiek ma prawo wolności opinii i wyrażania jej; prawo to\nobejmuje swobodę posiadania niezależnej opinii, poszukiwania,\notrzymywania i rozpowszechniania informacji i poglądów wszelkimi\nśrodkami, bez względu na granice.\nArtykuł 20\nKażdy człowiek ma prawo spokojnego zgromadzania i stowarzyszania się.\nNikogo nie można zmuszać do należenia do jakiegoś stowarzyszenia.\nArtykuł 21\nKażdy człowiek ma prawo do uczestniczenia w rządzeniu swym krajem\nbezpośrednio lub poprzez swobodnie wybranych przedstawicieli.\nKażdy człowiek ma prawo równego dostępu do służby publicznej w swym\nkraju.\nWola ludu jest podstawą władzy rządu; wola ta wyraża się w\nprzeprowadzanych okresowo rzetelnych wyborach, opartych na zasadzie\npowszechności, równości i tajności, lub na innej równorzędnej\nprocedurze, zapewniającej wolność wyborów.\nArtykuł 22\nKażdy człowiek ma jako członek społeczeństwa prawo do ubezpieczeń\nspołecznych; ma również prawo do urzeczywistniania - poprzez wysiłek\nnarodowy i współpracę międzynarodową oraz zgodnie z organizacją i\nzasobami każdego Państwa - swych praw gospodarczych, społecznych i\nkulturalnych, niezbędnych dla jego godności i swobodnego rozwoju jego\nosobowości.\nArtykuł 23"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "f85b9e2b87909a22af4a0854a48e8dc2",
            "Index": 4,
            "Label": "5",
            "Size": [
                595.0,
                842.0
            ],
            "Text": "Każdy człowiek ma prawo do pracy, do swobodnego wyboru pracy, do\nodpowiednich i zadowalających warunków pracy oraz do ochrony przed\nbezrobociem.\nKażdy człowiek, bez względu na jakiekolwiek różnice, ma prawo do równej\npłacy za równą pracę.\nKażdy pracujący ma prawo do odpowiedniego i zadowalającego\nwynagrodzenia, zapewniającego jemu i jego rodzinie egzystencję\nodpowiadającą godności ludzkiej i uzupełnianego w razie potrzeby innymi\nśrodkami pomocy społecznej.\nKażdy człowiek ma prawo do tworzenia związków zawodowych i do\nprzystępowania do związków zawodowych dla ochrony swych interesów.\nArtykuł 24\nKażdy człowiek ma prawo do urlopu i wypoczynku, włączając w to rozsądne\nograniczenie godzin pracy i okresowe płatne urlopy.\nArtykuł 25\nKażdy człowiek ma prawo do stopy życiowej zapewniającej zdrowie i\ndobrobyt jego i jego rodziny, włączając w to wyżywienie, odzież,\nmieszkanie, opiekę lekarską i konieczne świadczenia socjalne, oraz prawo\ndo ubezpieczenia na wypadek bezrobocia, choroby, niezdolności do pracy,\nwdowieństwa, starości lub utraty środków do życia w inny sposób od niego\nniezależny.\nMatka i dziecko mają prawo do specjalnej opieki i pomocy. Wszystkie\ndzieci, zarówno małżeńskie jak i pozamałżeńskie, korzystają z jednakowej\nochrony społecznej.\nArtykuł 26\nKażdy człowiek ma prawo do\nstopniu podstawowym. Nauka\ntechniczna i zawodowa jest\ndostępne dla wszystkich na\nosobistych.\nnauki. Nauka jest bezpłatna, przynajmniej na\npodstawowa jest obowiązkowa. Oświata\npowszechnie dostępna, a studia wyższe są\nzasadzie równości w zależności od zalet\nCelem nauczania jest pełny rozwój osobowości ludzkiej i ugruntowanie\nposzanowania praw człowieka i podstawowych wolności. Krzewi ono\nzrozumienie, tolerancję i przyjaźń między wszystkimi narodami, grupami\nrasowymi lub religijnymi; popiera działalność Organizacji Narodów\nZjednoczonych zmierzającą do utrzymania pokoju.\nRodzice mają prawo pierwszeństwa w wyborze nauczania, które ma być dane\nich dzieciom.\nArtykuł 27\nKażdy człowiek ma prawo do swobodnego uczestniczenia w życiu kulturalnym\nspołeczeństwa, do korzystania ze sztuki, do uczestniczenia w postępie\nnauki i korzystania z jego dobrodziejstw."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "35b7f7c22936d0f5b9ffac4f2792c523",
            "Index": 5,
            "Label": "6",
            "Size": [
                595.0,
                842.0
            ],
            "Text": "Każdy człowiek ma prawo do ochrony moralnych i materialnych korzyści\nwynikających z jakiejkolwiek jego działalności naukowej, literackiej lub\nartystycznej.\nArtykuł 28\nKażdy człowiek ma prawo do takiego porządku społecznego i\nmiędzynarodowego, w którym prawa i wolności zawarte w niniejszej\nDeklaracji byłyby w pełni realizowane.\nArtykuł 29\nKażdy człowiek ma obowiązki wobec społeczeństwa, bez którego niemożliwy\njest swobodny i pełny rozwój jego osobowości.\nW korzystaniu ze swych praw i wolności każdy człowiek podlega jedynie\ntakim ograniczeniom, które są ustalone przez prawo wyłącznie w celu\nzapewnienia odpowiedniego uznania i poszanowania praw i wolności innych\ni w celu uczynienia zadość słusznym wymogom moralności, porządku\npublicznego i powszechnego dobrobytu demokratycznego społeczeństwa.\nZ niniejszych praw i wolności nie wolno w żadnym przypadku korzystać w\nsposób sprzeczny z celami i zasadami Organizacji Narodów Zjednoczonych.\nArtykuł 30\nŻadnego z postanowień niniejszej Deklaracji nie można rozumieć jako\nudzielającego jakiemukolwiek Państwu, grupie lub osobie jakiegokolwiek\nprawa do podejmowania działalności lub wydawania aktów zmierzających do\nobalenia któregokolwiek z praw i wolności zawartych w niniejszej\nDeklaracji."
        }
    }
}
