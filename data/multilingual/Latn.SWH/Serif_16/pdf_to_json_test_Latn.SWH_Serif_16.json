{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470891,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Katika Disemba 10, 1948, Baraza kuu la Umoja wa Mataifa lilikubali na kutangaza\nTaarifa ya Ulimwengu juu ya Haki za Binadamu. Maelezo kamili ya Taarifa hiyo\nyamepigwa chapa katika kurasa zifuatazo. Baada ya kutangaza taarifa hii ya maana\nBaraza Kuu lilizisihi nchi zote zilizo Wanachama wa Umoja wa Mataifa zitangaze na\n\"zifanye ienezwe ionyeshwe, isomwe na ielezwe mashuleni na katika vyuo vinginevyo\nbila kujali siasa ya nchi yo yote.\"\nUMOJA WA MATAIFA OFISI YA IDARA YA HABARI TAARIFA YA ULIMWENGU JUU\nYA HAKI ZA BINADAMU\nUTANGULIZI\nKwa kuwa kukiri heshima ya asili na haki sawa kwa binadamu wote ndio msingi wa\nuhuru, haki na amani duniani,\nKwa kuwa kutojali na kudharau haki za binadamu kumeletea vitendo vya kishenzi\nambavyo vimeharibu dhamiri ya binadamu na kwa sababu taarifa ya ulimwengu\nambayo itawafanya binadamu wafurahie uhuru wao wa kusema, kusadiki na wa\nkutoogopa cho chote imekwisha kutangazwa kwamba ndio hamu kuu ya watu wote,\nKwa kuwa ni lazima, ili mtu asishurutizwe kuomba msaada kutokana na maasi ya\nkupinga dhuluma na uonevu, kwamba haki za binadamu ziwe chini ya ulinzi wa\nsheria,\nKwa kuwa ni lazima kabisa kuendeleza uhusiano wa kirafiki kati ya mataifa,\nKwa kuwa watu wa Umoja wa Mataifa wamethibitisha tena katika Mkataba wao\nimani yao katika haki za asili, heshima na thamani ya binadamu na katika usawa wa\nhaki kwa wanaume na wanawake, na kwa sababu wamekata shauri la kuendeleza\nmambo ya starehe na hali bora za maisha ya watu kwa kuwa na uhuru zaidi,\nKwa kuwa Nchi zilizo Wanachama zimeahidi, kwa kushirikiana na Umoja wa Mataifa,\nkukuza na kuheshimu haki za binadamu na uhuru wake wa asili,\nKwa kuwa kuzitambua haki hizi na uhuru huu ni jambo la maana sana kua kutimiza\nahadi hiyo,\nKwa hiyo basi,\nBARAZA KUU linatangaza\nTAARIFA HII YA ULIMWENGU JUU YA HAKI ZA BINADAMU kama ndio nguzo ya\njuhudi kwa watu wa mataifa yote ambayo hatimaye kila mtu na kila jamii ya watu -\nkwa kushikilia daima Taarifa hiyo - watajitahidi kufundisha jinsi ya kukuza heshima\nya haki hizo na uhuru huo. Na mataifa yote yatajitahidi kuzifanya haki hizo\nzifahamike miongoni mwa Nchi zilizo Wanachama na miongoni mwa watu\nzinaowatawala.\nKifungu cha 1.\nWatu wote wamezaliwa huru, hadhi na haki zao ni sawa. Wote wamejaliwa akili na\ndhamiri, hivyo yapasa watendeane kindugu.\nKifungu cha 2.\nKila mtu anastahili kuwa na haki zote na uhuru wote ambao umeelezwa katika",
            "Image": "532d9011f5fb1c23fe2c3817380b8f4f"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Taarifa hii bila ubaguzi wo wote. Yaani bila kubaguana kwa rangi, taifa, wanaume\nkwa wanawake, dini, siasa, fikara, asili ya taifa la mtu, mali, kwa kizazi au kwa hali\nnyingine yo yote.\nJuu ya hayo usifanye ubaguzi kwa kutegemea siasa, utawala au kwa kutegemea\nuhusiano wa nchi fulani na mataifa mengine au nchi ya asili ya mtu, haidhuru nchi\nhiyo iwe inayojitawala, ya udhamini, isiyojitawala au inayotawaliwa na nchi nyingine\nkwa hali ya namna yo yote.\nKifungu cha 3.\nKila mtu ana haki ya kuishi, haki ya uhuru, na haki ya kulindwa nafsi yake.\nKifungu cha 4.\nMtu ye yote asifanywe mtumwa au mtwana; utumwa na biashara yake ni marufuku\nkwa kila hali.\nKifungu cha 5.\nMtu ye yote asiteswe, asiadhibiwe, asidharauliwe au kutendewa kinyama au kikatili.\nKifungu cha 6.\nMbele ya sheria kila mtu ana haki ya kutambulika kama mtu.\nKufungu cha 7.\nMbele ya sheria watu wote ni sawa na wanastahili haki sawa za kulindwa. Wote wana\nhaki sawa ya kulindwa kutokana na ubaguzi wo wote unaoweza kuvunja Taarifa hii na\nmambo yo yote yanayoweza kuleta ubaguzi kama huo.\nKifungu cha 8.\nKila mtu ana haki ya kutetewa na baraza la hukumu kwa makosa ya kuvunjiwa haki\nzake za asili anazostahili kwa mujibu wa kanuni na sheria.\nKifungu cha 9.\nMtu ye yote asikamatwe, asifungiwe au kuhamishwa kutoka nchi yake bila sheria.\nKifungu cha 10\nKila mtu ana haki kamili ya kuhukumiwa vyema hadharani na baraza la hukumu lililo\nhuru na lisilo na upendeleo katika kutoa uamuzi wa haki zake na wajibu wake na wa\nmakosa yo yote yanayomhusu.\nKifungu cha 11.\nKila mtu anaeshtakiwa kwa kosa la kuvunja sheria ana haki ya kuangaliwa kama si\nmkosefu mpaka imethibitishwe kwa sheria, kwa kuhukumiwa hadharani, kwamba ana\nhatia.\nMtu ye yote asitiwe hatiani kwa tendo lo lote au jambo lo lote ambalo halikupinga\nsheria ya taifa au ya kati ya mataifa wakati alipolitenda. Wala asipewe adhabu kali\nzaidi kuliko ile iliyokuwamo katika sheria wakati alipofanya kosa.",
            "Image": "c54ba647921579a86a4af618a76d3d25"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Kifungu cha 12.\nKila mtu asiingiliwe bila sheria katika mambo yake ya faragha, ya jamaa yake, ya\nnyumbani mwake au ya barua zake. Wala asivunjiwe heshima na sifa yake. Kila\nmmoja ana haki ya kulindwa na sheria kutokana na pingamizi au mambo kama hayo.\nKifungu cha 13.\nKila mtu ana haki ya kwenda mahali anapotaka na kuishi katika kila nchi.\nKila mmoja ana haki ya kuhama kutoka nchi yo yote, hata nchi yake mwenyewe, na\nana haki ya kurejea katika nchi yake.\nKifungu cha 14.\nKila mtu ana haki ya kukimbilia na kustarehe katika nchi nyingine kwa ajili ya\nkuepukana na udhalimu.\nHaki hii haiwezi kuombwa kwa udhalimu ambao hautokani na makosa ya mambo ya\nsiasa au na makosa ya maazimio na kanuni za Umoja wa Mataifa.\nKifungu cha 15.\nKila mtu ana haki ya utaifa.\nMtu ye yote asinyang'anywe utaifa wake bila sheria wala asinyimwe haki ya kujibadili\ntaifa lake kama akitaka.\nKifungu cha 16.\nWatu wazima, wanaume kwa wanawake wana haki ya kuoana na kuunda jamaa bila\nkizuio cho chote kwa sababu ya rangi, taifa au dini. Wana haki sawa za ndoa wakati\nwa maisha yao ya ndoa na wakati wa kutenguka ndoa.\nNdoa inaweza kufungwa tu kwa hiari na mapatano kamili kati ya hao wanaotaka\nkuoana.\nJamaa ni kiungo cha asili cha jamii ya watu, na inastahili kulindwa na watu pamoja na\nSerikali.\nKifungu cha 17.\nKila mtu ana haki ya kuwa na mali yake binafsi au kwa kushirikiana na watu wengine.\nMtu asinyang'anywe mali yake bila sheria.\nKifungu cha 18.\nKila mtu ana haki ya uhuru wa mawazo, dhamira na dini; haki hii inahusu pia uhuru\nwa kubadili dini yake au imani, na uhuru wa kubainisha hadharani au faraghani-\nakiwa peke yake au na watu wengine-dini yake kwa kufundisha, kwa vitendo,\nkuabudu na kwa kuadhimisha.\nKifungu cha 19.\nKila mmoja ana haki ya uhuru wa kutoa na kueleza maoni yake; haki hii inahusu pia\nuhuru wa kushikilia maoni yake bila kuingiliwa kati, na uhuru wa kutafuta na kutoa",
            "Image": "c0e6299a93f9c1de307945ff2f7af145"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "habari na maoni kwa njia yo yote bila kujali mipaka.\nKifungu cha 20.\nKila mtu anayo haki ya kushiriki katika mkutano na chama kwa hali ya amani.\nMtu ye yote asilazimishwe kuwa manachama wa chama fulani.\nKifungu cha 21.\nKila mmoja anayo haki ya kushiriki katika Serikali ya nchi yake yeye mwenyewe\nbinafsi au kwa njia ya mjumbe aliemchagua kwa hiari yake.\nKila mmoja anayo haki sawa ya kufanya kazi katika Serikali; matakwa hayo\nhuonyeshwa katika uchaguzi halisi unaofanywa muda baada ya muda ambao kila mtu\nhupiga kura na ambao hufanywa kwa kura ya siri na kila mtu kwa hiari yake.\nMatakwa ya watu ndiyo yatakuwa msingi wa utawala wa serikali; hali hii\nitajidhihirisha kwenye chaguzi za haki kwa watu wote na ambazo zinafanyika kwa siri\nau namna nyingine ambayo itahakikisha uchagazi kuwa huru.\nKifungu cha 22\nKila mtu, kama raia, anayo haki ya kutunzwa na anastahili kupata hali zinazotokana\nna uchumi, starehe na utamaduni-ambazo ni za lazima kwa hali bora na maendeleo ya\nnafsi yake- kwa njia ya juhudi ya taifa na ushirikiano kati ya mataifa na kwa mujibu\nwa utaratibu na utajiri wa kila nchi.\nKifungu ch 23.\nKila mtu ana haki ya kufanya kazi, ya kuchagua kazi aipendayo, ya kuchagua kazi\nyenye masharti mazuri na ana haki ya kulindwa asikose kazi.\nKila mtu ana haki ya kupata mshahara sawa na wengine wenye kazi ya namna moja\nbila ubaguzi.\nKila mfanya kazi anayo haki ya kupata mshahara wa kufaa na unaopendeza utakao\nmwezesha yeye mwenyewe pamoja na jamaa yake kuishi katika hali bora, na\nahifadhiwe-ikiwa lazima- maisha yake kwa njia nyingine.\nKila mtu anayo haki ya kuunda au kujiunga na chama cho chote cha wafanya kazi\nkwa ajili ya kulinda haki zake za kazi.\nKifungu cha 24\nKila mtu ana haki ya kupumzika na kufanya kazi kwa kiasi cha saa zinazostahili. Pia\nana haki ya kupata likizo, kwa vipindi, na kupokea mshahara kama vile angekuwa\nkazini.\nKifungu cha 25.\nKila mtu anayo haki ya kupata hali bora ya maisha yeye mwenyewe pamoja na jamaa\nyake na kupata chakula, mavazi, nyumba, matibabu na hifadhi za lazima kwa maisha\nyake. Pia ana haki ya kutunzwa wakati wa kazi, wakati wa ugonjwa, wa kutojiweza,\nujane, uzee au anapokosa ridhiki yake kwa kutoweza kujisaidia.\nAkina mama na watoto wanastahili kutunzwa na kupewa msaada maalum. Watoto",
            "Image": "0e1d4bc1df4e82c7347791d8fedce92b"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "wote- wawe wamezaliwa katika hali ya ndoa ama hapana- lazima watunzwe vyema.\nKifungu cha 26.\nKila mtu ana haki ya kuelimishwa. Elimu yapasa itolewe bure hasa ile ya madarasa ya\nchini. Elimu ya masarasa ya chini ihudhuriwe kwa lazima. Elimu ya ufundi na ustadi\niwe wazi kwa wote. Na elimu ya juu iwe wazi kwa wote kwa kutegemea sifa ya mtu.\nElimu itolewe kwa madhumuni ya kuendeleza barabara hali ya binadamu, na kwa\nshabaha ya kukuza haki za binadamu na uhuru wake wa asili. Elimu ni wajibu ikuze\nhali ya kueleana, kuvumiliana na ya urafiki kati ya mataifa na kati ya watu wa rangi\nna dini mbali-mbali. Kadhalika ni wajibu iendeleze shughuli za Umoja wa Mataifa za\nkudumisha amani.\nNi haki ya wazazi kuchagua aina ya elimu ya kufunzwa watoto wao.\nKifungu cha 27.\nKila mtu anayo haki ya kushiriki katika maisha ya utamaduni ya jamii yo yote, na ana\nhaki ya kufurahia ustadi wa kazi na kushiriki katika maendeleo ya mambo ya sayansi\nna faida zinazotokana nayo.\nKila mtu ana haki ya kulindwa kwa kila hali kutokana na mambo ya sayansi\naliyoandika, aliyochora au aliyogundua.\nKifungu cha 28.\nNi haki kila mtu alindwe na taratibu au kanuni za jamii na zinazohusu mataifa\nmbalimbali ambazo ndani yake uhuru na haki zilizoelezwa katika Taarifa hii zinaweza\nkuhifadhiwa barabara.\nKifungu cha 29.\nKila mtu ana wajibu kwa watu wa jamii yo yote ambao kati yao tu ndio yanaweza\nkupatikana maendeleo kamili ya hali bora ya maisha yake.\nKatika kutumia haki na uhuru wake, kila mtu itambidi kufuata kanuni zile tu\nzilizowekwa na sheria kwa ajili ya kulinda heshima inayotakiwa juu ya haki na uhuru\nwa watu wengine, na kwa ajili ya kuhifadhi kanuni za haki, usalama na hali njema ya\nmaisha katika jamii ya kidemokrasi.\nUhuru huu na haki hizi kamwe visitumiwe kinyume cha maazimio na kanuni za Umoja\nwa Mataifa.\nKifungu cha 30.\nHakuna maneno yo yote katika Taarifa hii yanayoweza kubashiriwa kwamba\nyanaruhusu nchi yo yote, kikundi cha watu au mtu fulani kufanya au kushughulika na\njambo lo lote ambalo nia yake ni kuharibu uhuru haki zilizoelezwa humu.",
            "Image": "d84ae2e14a0bedc7a5f4e403b1352f2a"
        }
    }
}
