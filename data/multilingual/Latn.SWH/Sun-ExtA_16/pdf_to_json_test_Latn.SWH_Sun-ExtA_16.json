{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470933,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Katika Disemba 10, 1948, Baraza kuu la Umoja wa Mataifa lilikubali na kutangaza Taarifa\nya Ulimwengu juu ya Haki za Binadamu. Maelezo kamili ya Taarifa hiyo yamepigwa chapa\nkatika kurasa zifuatazo. Baada ya kutangaza taarifa hii ya maana Baraza Kuu lilizisihi\nnchi zote zilizo Wanachama wa Umoja wa Mataifa zitangaze na \"zifanye ienezwe ionyeshwe,\nisomwe na ielezwe mashuleni na katika vyuo vinginevyo bila kujali siasa ya nchi yo\nyote.\"\nUMOJA WA MATAIFA OFISI YA IDARA YA HABARI TAARIFA YA ULIMWENGU JUU YA HAKI ZA BINADAMU\nUTANGULIZI\nKwa kuwa kukiri heshima ya asili na haki sawa kwa binadamu wote ndio msingi wa uhuru,\nhaki na amani duniani,\nKwa kuwa kutojali na kudharau haki za binadamu kumeletea vitendo vya kishenzi ambavyo\nvimeharibu dhamiri ya binadamu na kwa sababu taarifa ya ulimwengu ambayo itawafanya\nbinadamu wafurahie uhuru wao wa kusema, kusadiki na wa kutoogopa cho chote imekwisha\nkutangazwa kwamba ndio hamu kuu ya watu wote,\nKwa kuwa ni lazima, ili mtu asishurutizwe kuomba msaada kutokana na maasi ya kupinga\ndhuluma na uonevu, kwamba haki za binadamu ziwe chini ya ulinzi wa sheria,\nKwa kuwa ni lazima kabisa kuendeleza uhusiano wa kirafiki kati ya mataifa,\nKwa kuwa watu wa Umoja wa Mataifa wamethibitisha tena katika Mkataba wao imani yao\nkatika haki za asili, heshima na thamani ya binadamu na katika usawa wa haki kwa\nwanaume na wanawake, na kwa sababu wamekata shauri la kuendeleza mambo ya starehe na\nhali bora za maisha ya watu kwa kuwa na uhuru zaidi,\nKwa kuwa Nchi zilizo Wanachama zimeahidi, kwa kushirikiana na Umoja wa Mataifa, kukuza\nna kuheshimu haki za binadamu na uhuru wake wa asili,\nKwa kuwa kuzitambua haki hizi na uhuru huu ni jambo la maana sana kua kutimiza ahadi\nhiyo,\nKwa hiyo basi,\nBARAZA KUU linatangaza\nTAARIFA HII YA ULIMWENGU JUU YA HAKI ZA BINADAMU kama ndio nguzo ya juhudi kwa watu wa\nmataifa yote ambayo hatimaye kila mtu na kila jamii ya watu - kwa kushikilia daima\nTaarifa hiyo - watajitahidi kufundisha jinsi ya kukuza heshima ya haki hizo na uhuru\nhuo. Na mataifa yote yatajitahidi kuzifanya haki hizo zifahamike miongoni mwa Nchi\nzilizo Wanachama na miongoni mwa watu zinaowatawala.\nKifungu cha 1.\nWatu wote wamezaliwa huru, hadhi na haki zao ni sawa. Wote wamejaliwa akili na dhamiri,\nhivyo yapasa watendeane kindugu.\nKifungu cha 2.\nKila mtu anastahili kuwa na haki zote na uhuru wote ambao umeelezwa katika Taarifa hii\nbila ubaguzi wo wote. Yaani bila kubaguana kwa rangi, taifa, wanaume kwa wanawake,\ndini, siasa, fikara, asili ya taifa la mtu, mali, kwa kizazi au kwa hali nyingine yo\nyote.",
            "Image": "7387472ff7611c8f9440e8598ec35c1e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Juu ya hayo usifanye ubaguzi kwa kutegemea siasa, utawala au kwa kutegemea uhusiano wa\nnchi fulani na mataifa mengine au nchi ya asili ya mtu, haidhuru nchi hiyo iwe\ninayojitawala, ya udhamini, isiyojitawala au inayotawaliwa na nchi nyingine kwa hali ya\nnamna yo yote.\nKifungu cha 3.\nKila mtu ana haki ya kuishi, haki ya uhuru, na haki ya kulindwa nafsi yake.\nKifungu cha 4.\nMtu ye yote asifanywe mtumwa au mtwana; utumwa na biashara yake ni marufuku kwa kila\nhali.\nKifungu cha 5.\nMtu ye yote asiteswe, asiadhibiwe, asidharauliwe au kutendewa kinyama au kikatili.\nKifungu cha 6.\nMbele ya sheria kila mtu ana haki ya kutambulika kama mtu.\nKufungu cha 7.\nMbele ya sheria watu wote ni sawa na wanastahili haki sawa za kulindwa. Wote wana haki\nsawa ya kulindwa kutokana na ubaguzi wo wote unaoweza kuvunja Taarifa hii na mambo yo\nyote yanayoweza kuleta ubaguzi kama huo.\nKifungu cha 8.\nKila mtu ana haki ya kutetewa na baraza la hukumu kwa makosa ya kuvunjiwa haki zake za\nasili anazostahili kwa mujibu wa kanuni na sheria.\nKifungu cha 9.\nMtu ye yote asikamatwe, asifungiwe au kuhamishwa kutoka nchi yake bila sheria.\nKifungu cha 10\nKila mtu ana haki kamili ya kuhukumiwa vyema hadharani na baraza la hukumu lililo huru\nna lisilo na upendeleo katika kutoa uamuzi wa haki zake na wajibu wake na wa makosa yo\nyote yanayomhusu.\nKifungu cha 11.\nKila mtu anaeshtakiwa kwa kosa la kuvunja sheria ana haki ya kuangaliwa kama si mkosefu\nmpaka imethibitishwe kwa sheria, kwa kuhukumiwa hadharani, kwamba ana hatia.\nMtu ye yote asitiwe hatiani kwa tendo lo lote au jambo lo lote ambalo halikupinga\nsheria ya taifa au ya kati ya mataifa wakati alipolitenda. Wala asipewe adhabu kali\nzaidi kuliko ile iliyokuwamo katika sheria wakati alipofanya kosa.\nKifungu cha 12.\nKila mtu asiingiliwe bila sheria katika mambo yake ya faragha, ya jamaa yake, ya\nnyumbani mwake au ya barua zake. Wala asivunjiwe heshima na sifa yake. Kila mmoja ana\nhaki ya kulindwa na sheria kutokana na pingamizi au mambo kama hayo.",
            "Image": "05e13f8ff3f621ed95d5961e8bd544b4"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kifungu cha 13.\nKila mtu ana haki ya kwenda mahali anapotaka na kuishi katika kila nchi.\nKila mmoja ana haki ya kuhama kutoka nchi yo yote, hata nchi yake mwenyewe, na ana haki\nya kurejea katika nchi yake.\nKifungu cha 14.\nKila mtu ana haki ya kukimbilia na kustarehe katika nchi nyingine kwa ajili ya\nkuepukana na udhalimu.\nHaki hii haiwezi kuombwa kwa udhalimu ambao hautokani na makosa ya mambo ya siasa au na\nmakosa ya maazimio na kanuni za Umoja wa Mataifa.\nKifungu cha 15.\nKila mtu ana haki ya utaifa.\nMtu ye yote asinyang'anywe utaifa wake bila sheria wala asinyimwe haki ya kujibadili\ntaifa lake kama akitaka.\nKifungu cha 16.\nWatu wazima, wanaume kwa wanawake wana haki ya kuoana na kuunda jamaa bila kizuio cho\nchote kwa sababu ya rangi, taifa au dini. Wana haki sawa za ndoa wakati wa maisha yao\nya ndoa na wakati wa kutenguka ndoa.\nNdoa inaweza kufungwa tu kwa hiari na mapatano kamili kati ya hao wanaotaka kuoana.\nJamaa ni kiungo cha asili cha jamii ya watu, na inastahili kulindwa na watu pamoja na\nSerikali.\nKifungu cha 17.\nKila mtu ana haki ya kuwa na mali yake binafsi au kwa kushirikiana na watu wengine.\nMtu asinyang'anywe mali yake bila sheria.\nKifungu cha 18.\nKila mtu ana haki ya uhuru wa mawazo, dhamira na dini; haki hii inahusu pia uhuru wa\nkubadili dini yake au imani, na uhuru wa kubainisha hadharani au faraghani-akiwa peke\nyake au na watu wengine-dini yake kwa kufundisha, kwa vitendo, kuabudu na kwa\nkuadhimisha.\nKifungu cha 19.\nKila mmoja ana haki ya uhuru wa kutoa na kueleza maoni yake; haki hii inahusu pia uhuru\nwa kushikilia maoni yake bila kuingiliwa kati, na uhuru wa kutafuta na kutoa habari na\nmaoni kwa njia yo yote bila kujali mipaka.\nKifungu cha 20.\nKila mtu anayo haki ya kushiriki katika mkutano na chama kwa hali ya amani.\nMtu ye yote asilazimishwe kuwa manachama wa chama fulani.",
            "Image": "f6559dffc35569ffaa98e262af856b73"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Kifungu cha 21.\nKila mmoja anayo haki ya kushiriki katika Serikali ya nchi yake yeye mwenyewe binafsi\nau kwa njia ya mjumbe aliemchagua kwa hiari yake.\nKila mmoja anayo haki sawa ya kufanya kazi katika Serikali; matakwa hayo huonyeshwa\nkatika uchaguzi halisi unaofanywa muda baada ya muda ambao kila mtu hupiga kura na\nambao hufanywa kwa kura ya siri na kila mtu kwa hiari yake.\nMatakwa ya watu ndiyo yatakuwa msingi wa utawala wa serikali; hali hii itajidhihirisha\nkwenye chaguzi za haki kwa watu wote na ambazo zinafanyika kwa siri au namna nyingine\nambayo itahakikisha uchagazi kuwa huru.\nKifungu cha 22\nKila mtu, kama raia, anayo haki ya kutunzwa na anastahili kupata hali zinazotokana na\nuchumi, starehe na utamaduni-ambazo ni za lazima kwa hali bora na maendeleo ya nafsi\nyake- kwa njia ya juhudi ya taifa na ushirikiano kati ya mataifa na kwa mujibu wa\nutaratibu na utajiri wa kila nchi.\nKifungu ch 23.\nKila mtu ana haki ya kufanya kazi, ya kuchagua kazi aipendayo, ya kuchagua kazi yenye\nmasharti mazuri na ana haki ya kulindwa asikose kazi.\nKila mtu ana haki ya kupata mshahara sawa na wengine wenye kazi ya namna moja bila\nubaguzi.\nKila mfanya kazi anayo haki ya kupata mshahara wa kufaa na unaopendeza utakao mwezesha\nyeye mwenyewe pamoja na jamaa yake kuishi katika hali bora, na ahifadhiwe-ikiwa lazima-\nmaisha yake kwa njia nyingine.\nKila mtu anayo haki ya kuunda au kujiunga na chama cho chote cha wafanya kazi kwa ajili\nya kulinda haki zake za kazi.\nKifungu cha 24\nKila mtu ana haki ya kupumzika na kufanya kazi kwa kiasi cha saa zinazostahili. Pia ana\nhaki ya kupata likizo, kwa vipindi, na kupokea mshahara kama vile angekuwa kazini.\nKifungu cha 25.\nKila mtu anayo haki ya kupata hali bora ya maisha yeye mwenyewe pamoja na jamaa yake na\nkupata chakula, mavazi, nyumba, matibabu na hifadhi za lazima kwa maisha yake. Pia ana\nhaki ya kutunzwa wakati wa kazi, wakati wa ugonjwa, wa kutojiweza, ujane, uzee au\nanapokosa ridhiki yake kwa kutoweza kujisaidia.\nAkina mama na watoto wanastahili kutunzwa na kupewa msaada maalum. Watoto wote- wawe\nwamezaliwa katika hali ya ndoa ama hapana- lazima watunzwe vyema.\nKifungu cha 26.\nKila mtu ana haki ya kuelimishwa. Elimu yapasa itolewe bure hasa ile ya madarasa ya\nchini. Elimu ya masarasa ya chini ihudhuriwe kwa lazima. Elimu ya ufundi na ustadi iwe\nwazi kwa wote. Na elimu ya juu iwe wazi kwa wote kwa kutegemea sifa ya mtu.\nElimu itolewe kwa madhumuni ya kuendeleza barabara hali ya binadamu, na kwa shabaha ya",
            "Image": "ce4d7a46c4193c612cc2716caeef645d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "kukuza haki za binadamu na uhuru wake wa asili. Elimu ni wajibu ikuze hali ya kueleana,\nkuvumiliana na ya urafiki kati ya mataifa na kati ya watu wa rangi na dini mbali-mbali.\nKadhalika ni wajibu iendeleze shughuli za Umoja wa Mataifa za kudumisha amani.\nNi haki ya wazazi kuchagua aina ya elimu ya kufunzwa watoto wao.\nKifungu cha 27.\nKila mtu anayo haki ya kushiriki katika maisha ya utamaduni ya jamii yo yote, na ana\nhaki ya kufurahia ustadi wa kazi na kushiriki katika maendeleo ya mambo ya sayansi na\nfaida zinazotokana nayo.\nKila mtu ana haki ya kulindwa kwa kila hali kutokana na mambo ya sayansi aliyoandika,\naliyochora au aliyogundua.\nKifungu cha 28.\nNi haki kila mtu alindwe na taratibu au kanuni za jamii na zinazohusu mataifa\nmbalimbali ambazo ndani yake uhuru na haki zilizoelezwa katika Taarifa hii zinaweza\nkuhifadhiwa barabara.\nKifungu cha 29.\nKila mtu ana wajibu kwa watu wa jamii yo yote ambao kati yao tu ndio yanaweza\nkupatikana maendeleo kamili ya hali bora ya maisha yake.\nKatika kutumia haki na uhuru wake, kila mtu itambidi kufuata kanuni zile tu zilizowekwa\nna sheria kwa ajili ya kulinda heshima inayotakiwa juu ya haki na uhuru wa watu\nwengine, na kwa ajili ya kuhifadhi kanuni za haki, usalama na hali njema ya maisha\nkatika jamii ya kidemokrasi.\nUhuru huu na haki hizi kamwe visitumiwe kinyume cha maazimio na kanuni za Umoja wa\nMataifa.\nKifungu cha 30.\nHakuna maneno yo yote katika Taarifa hii yanayoweza kubashiriwa kwamba yanaruhusu nchi\nyo yote, kikundi cha watu au mtu fulani kufanya au kushughulika na jambo lo lote ambalo\nnia yake ni kuharibu uhuru haki zilizoelezwa humu.",
            "Image": "0d4a1c784324857e9a83c05cdb24df36"
        }
    }
}
