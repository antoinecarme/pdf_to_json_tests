{
    "MetaData": {
        "Author": null,
        "Creation_Date": 1581466715,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('CourierNewPSMT', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "dfed27a9e1b3a4d405a44d3e616446b5",
            "Index": 0,
            "Label": "1",
            "Size": [
                595.0,
                842.0
            ],
            "Text": "Ауаҩытәыҩса изинқәа Зегьеицырзеиҧшу Адекларациа\nАлагалажәа\nДызусҭзаалак, ауаатәыҩсатә ҭаацәара иалахәу иҳаҭыри, иара иузиҟәымҭхо\nимоу изинқәеи, ахақәиҭреи, аиашареи, адунеижәларбжьаратәи аҭынчреи\nшьаҭас ишрымоу хшыҩзышьҭра азуа,\nиара убас ауаҩы изинқәа ратәамбареи хырҩаа рымҭареи, ламыс змоу\nдарбанзаалак изымычҳаша агыгшәыгратә хымҩаҧгашьа аҟынӡа ауаҩы\nдышнанагахьо еилкааны, насгьы ауаҩы иажәеи идунеихәаҧшышьеи дрықәиҭны,\nашәареи амамзаареи дыдмыргәаҟуа – адунеи иахьабалак абри аҩыза\nаҧсҭазаара аҧҵара ауаҩы зегь иреиҳау игәыҕрақәа ишыруакыу хшыҩзышьҭра\nазуа,\nиара убас, ауаҩы аџьамыҕәеи ахәуреи иаартны дырҿамгылар ада царҭа\nимамкәа аҟынӡа инамгараз, ауаҩы изинқәа азакуан амчра иамыхьчар ада\nҧсыхәа шыҟам хшыҩзышьҭра азуа,\nиара убас ажәларқәа реиҩызара аизҳазыҕьара ацхыраара шаҭахыу хшыҩзышьҭра\nазуа,\nиара убас Еиду Амилаҭқәа Реиҿкаара иалахәу ажәларқәа ауаҩ ихадароу\nизинқәеи, ипатуи, ауаҩ ихаҭара аҳаракыреи, хаҵеи ҧҳәыси зинла реиҟарареи\n– абарҭ зегь рахь ирымоу агәрагара рыҧҟаҧҵа аҟны ишьақәрҕәҕәаны\nауаажәларратә ҿиареи ауаҩ еиҳа ахақәиҭра иманы иҧсҭазаара аиҕьтәреи\nиацхраарц шырыӡбаз хшыҩзышьҭра азуа,\nиара убас еилахәу аҳәынҭқаррақәеи Еиду Амилаҭқәа Реиҿкаареи рус\nеицурала, зегь еицырзеиҧшу аҳаҭыреиқәҵареи ауаҩытәыҩса изинқәеи ихадароу\nихақәиҭрақәеи рымҩаҧгара иацхраарц ахьырыӡбаз хшыҩзышьҭра азуа,\nиара убас арҭ азинқәеи ахақәиҭрақәеи еицеиҧшны зегь рзы аилкаареи, рхы\nиадырҵаз абри аус анагӡареи аҵак ду шрымоу хшыҩзышьҭра азуа\nАссамблеиа Хада\nирыланаҳәоит ауаҩытәыҩса изинқәа Зегьеицырзеиҧшу Адекларациа, ажәларқәеи\nаҳәынҭқаррақәеи зегьы зынагӡара рҽазыршәо хықәкык аҳасабала иахәаҧшны,\nдарбанзаалак ауаҩи, аилазаара иарбан хуҭазаалакгьы абри Адекларациа рхы\nиархәаны, аҵарадырра аларҵәара амҩала абарҭ азинқәеи ахақәиҭрақәеи ҳаҭыр\nрықәҵара иацхраауа, еиуеиҧшым амилаҭтәи, жәларбжьаратәи апрогрессивтә\nусхкқәа рынагӡарала, иахьабалк, Еиду Амилаҭқәа Реиҿкаара иалахәу\nаҳәынҭқаррақәа рыҟнеиҧш, урҭ рнапаҵаҟа иҟоу атәылақәа ирықәнхо\nажәларқәагьы еицырзеиҧшны ирыдыркыларц, иагьынарыгӡаларц азы.\nАхәҭаҷ 1\nДарбанзаалак ауаҩы дшоуп ихы дақәиҭны. Ауаа зегь зинлеи патулеи\nеиҟароуп. Урҭ ирымоуп ахшыҩи аламыси, дара дарагь аешьеи аешьеи реиҧш\nеизыҟазароуп.\nАхуҭаҷ 2\nДарбанзаалак ауаҩы абри Адекларациа ирыланаҳәо азинқәеи ахақәиҭрақәеи"
        },
        "1": {
            "Attributes": [
                "{'color': (0, 0, 0), 'font': ('CourierNewPSMT', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b1ef189c382cf50fbab7f0f223c78f50",
            "Index": 1,
            "Label": "2",
            "Size": [
                595.0,
                842.0
            ],
            "Text": "зегь имазароуп, милаҭлеи, хаҵалеи ҧҳәыслеи, бызшәалеи, хылҵшьҭралеи,\nдинлеи, маллеи, маҵуралеи, нхарҭа ҭыҧлеи дунеихәаҧшышьалеи,\nцәаҧшшәахәылеи дызҵазкуазаалак.\nИара убас дахьықәнхо атәыла аполитикатә, азинтә, ма Адунеижәларбжьаратәи\nастатус зеиҧшразаалак, уи атәыла хьыҧшымзаргь, ма ахатә напхгара амамкуа\nаӡәыр инапаҵаҟа иҟазагь, мамзаргьы даҽакала ахақәиҭра наӡа амамзаргьы.\nАхәҭаҷ 3\nДарбанзаалак ауаҩы аҧсҭазаареи, ахақәиҭреи, хаҭала аӡә диламкьысуа\nаҟазаареи рзин имоуп.\nАхәҭаҷ 4\nДарбанзаалак ауаҩы атәра дҭаргыламзароуп, ма акгьы дақәиҭымкәа ҽаӡә\nинапаҵаҟа дыҟамзароуп; атәреи атәыҭииреи зеиуахк рылазаалагьы рзин ыҟам.\nАхәҭаҷ 5\nДарбанзаалак ауаҩы ирҳәацәарара, иргәаҟра, иаҳаҭыр аларҟәра, иакәым\nиақәыршәара залшом.\nАхәҭаҷ 6\nДарбанзаалак ауаҩы, тәылас дахьыҟазаалакгьы азин имоуп иара изинхаҭара\nазхарҵаларц.\nАхәҭаҷ 7\nАзакәан аҿаҧхьа ауаа зегь еиҟароуп, насгьы еилых ҟамҵакәа азин рымоуп\nазакәан еиҟараны иахьчаларц. Дарбанзалак ауаҩы изинқәа реилагара, ма\nигәы иаҭахымкәа зинеилагарак иалархәра азакәан иалнамыршозароуп.\nАхәҭаҷ 8\nДарбанзаалак ауаҩы аконституциа ма азакәан ирҭаз ихадароу изинқәа\nанааилагаха азин имоуп иашьашәалоу амчхара змоу амилаҭтә усӡбарҭала\nизинқәа реиҭашьақәыргылара.\nАхәҭаҷ 9\nДарбанзаалак ауаҩы хаҳәатәыла ирбаандаҩтәра, иаанкылара, мамзаргьы\nиқәцара ҟалом.\nАхәҭаҷ 10\nДарбанзаалак ауаҩы, иара изинқәеи уалс идуи еилкаахарцаз, насгьы иара\nидырҵоз ашьауҕатә аара ҵаҵҕәыс иамоу ашьақәыргылараз азин имоуп зегьы\nрзы иҟоу аиҟарара ихы иархәаны иус аартны, иашала, ихьыҧшым аусӡбара\nиаӡбартә аҟаҵара.\nАхәҭаҷ 11\nДарбанзаалак, ацәгьара ҟаиҵеит ҳәа ахара здырҵаз ауаҩы, азин имоуп аара\nзмам ҳәа дыҧхьаӡазарц, иду аара азакәанмҩа инақәыршәаны, иаарту\nусӡбарала еилырганы ишьақәыргылахаанӡа. Аара здырҵо изаҧҵахароуп"
        },
        "2": {
            "Attributes": [
                "{'color': (0, 0, 0), 'font': ('CourierNewPSMT', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "5a0a77f974b0410ec1f58c1cffa53d20",
            "Index": 2,
            "Label": "3",
            "Size": [
                595.0,
                842.0
            ],
            "Text": "закәанла ихы ихьчартә еиҧш аҭагылазаашьақәа.\nДарбанзаалак ауаҩы заа иҟаиҵахьаз ирахәым уск ма иуалҧшьа ахьынеимыгӡаз\nазы аус даҭаны иқәӡбара ҟалом, аара зхаидырҵо аус инапы аналакыз\nамилаҭтә закәан ма адунеижәларбжьаратәи азин ас еиҧш иҟоу аус цәгьоураны\nиамҧхьаӡозҭгьы. Насгьы еиҳа еицәоу хьырхура дузақәыршәом, ацәгьара\nаниуаз аамҭаз хьырхушьас иҟаз аамҷыдрахаз.\nАхәҭаҷ 12\nДарбанзаалак ауаҩы ихатәи иҭаацәаратә ҧсҭазаареи хаҳәатәыла, азакәан\nиаҵанамкуа аҧырхагахара аӡәгьы азин имам, иара убасгьы инхарҭа ҭыҧи,\nшәҟәыла‐быҕьшәыла имоу аимадарақәа рымаӡеи, ихьӡ‐иҧшеи иаҳаҭыри кьыс\nрықәым. Дызусҭзаалак абас еиҧш ианиҧырхагаха ма ианилакьыс аамҭаз\nазакәан дахьчароуп.\nАхәҭаҷ 13\nДарбанзаалак ауаҩы ҳәынҭқаррас дахьыҟазаалакгьы дахцо‐дахьаауеи,\nиахьааиҭаххалак иҭыӡ‐ҭыҧ алхреи дрықәиҭуп.\nДарбанзаалак ауаҩы иарбан тәылазаалакгьы, иара итәылагь убрахь иналаҵан\nдалҵны ацареи иҧсадгьылахь ахынҳәреи рзин имоуп.\nАхәҭаҷ 14\nДарбанзаалак ауаҩы иара итәылаҿ дыкҿацалан дрымазар, азин имоуп даҽа\nтәым тәылак аҿы ахыҵәахырҭа аҧшаара.\nАри азин хархәара амоуроуп, аполитикатә ҵакы змоу ацәгьоура акәымкәа ус\nдаҽа цәгьоурак иуызар, мамзаргьы Еиду Амилаҭқәа Реиҿкара ахықәкәеи\nапринципқәеи ирҿагыло уск иадҳәалазар.\nАхәҭаҷ 15\nДарбанзаалак ауаҩы азин имоуп атәылауаҩ ҳәа ахьӡ аиура.\nДарбанзаалак ауаҩы хаҳәатәыла итәылауаҩра ма итәылауаҩра аҧсахразы имоу\nазин иалхәдаара ҟалом.\nАхәҭаҷ 16\nЗықәра наӡоу арҧарацәеи аҳәса хәҷқәеи цәаҧшшәахәыла, милаҭла ма\nдинхаҵарала ҳәа ҧкра ҟамҵакуа аҭаацәара алалара азин рымоуп. Урҭ\nаҭаацәара ианалало аамҭазгьы, ҭаацәаракны ианеицынхогьы, мамзаргьы\nеилыҵуазар аӡәи аӡәи зинла еиҟароуп.\nАҭаацәара алаларазы ашәҟәҭагалара ҟалоит аҭаацәара иалало рҩыџьагьы\nирҭахны, еиқәшаҳаҭны еибагозар.\nАҭаацәара ҧсабаратәла ауажәларратә еилазаара гәцәс иамоуп, убри аҟынтә\nаилазаарагь аҳәынҭқаррагь аҭаацәара рыхьчозароуп.\nАхәҭаҷ 17\nДарбанзаалак ауаҩы азин имоуп амазара ихала ма ҽаџьоукы дрылахәны\nҧшәымара азиуа дыҟазарц."
        },
        "3": {
            "Attributes": [
                "{'color': (0, 0, 0), 'font': ('CourierNewPSMT', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "c48d0a6fac9d86cf57d6548521ebca9c",
            "Index": 3,
            "Label": "4",
            "Size": [
                595.0,
                842.0
            ],
            "Text": "Аӡәымзар аӡәгьы хаҳәатәыла имазара имхра ҟалом.\nАхәҭаҷ 18\nДарбанзаалак ауаҩы ихәыцреи, иламыси, идинхаҵареи дрықәиҭны аҟазаара\nазин имоуп; ари азинахь иаҵанакуеит ауаҩы идинхаҵареи идунеихәаҧшышьеи\nрыҧсахра ақәиҭра ахьилшо, азин имоуп иара убасгьы идини идунеихәаҧшышьеи\nрымаҵ иулар ихала, ма егьырҭ ауаа дрылахәны, иаартны, мамзаргьы хаз\nҷыдала, еиуеиҧшым анцәахаҵара иацу аритуалтә ҵасқәеи аусхкқәеи\nрынагӡара.\nАхәҭаҷ 19\nДарбанзаалак ауаҩы иара идунеихәаҧшышьа дақәиҭуп, насгьы ишиҭахыу уи\nаарҧшра азин имоуп; ари азин иаҵанакуа‐досу иара идунеихәаҧшышьа\nҧымкрыда дықәныҟәалар илшоит, иара убасгьы дарбанзаалак аҳәынҭқарратә\nҳәаақәа днырымкыло, ишааиҭаххалак, еиуеиҧшым адыррақәеи аидеақәеи\nрыҧшаареи, риуреи, иара излаиманшәалоу амҩақәа рыла ауаа рыларҵәареи\nилшоит ҳәа ауп.\nАхәҭаҷ 20\nДарбанзаалак ауаҩы аҭынчратә еизарақәеи ахеидкылақәеи ахрылархәра азин\nимоуп.\nАӡәымзар аӡәгьы мчыла џьара хеидкылак иалаҵара ҟалом.\nАхәҭаҷ 21\nДарбанзаалак ауаҩы иҳәынҭқарра напхгара аҭара ихы алаирхәыр илшоит\nхаҭала, мамзаргьы зхы иақәиҭу алхрала иалхыу ахаҭарнакцәа рыла.\nДарбанзаалак ауаҩы егьырҭ зегь реиҧш азин имоуп иҳәынҭқарраҿ амаҵураҭыҧ\nаанкылара.\nАжәлар ргәаҳәара акәхароуп аиҳабыра рымчра шьаҭас иаиуа4 урҭ ргәаҳәара\nзныҧшуа аамҭа‐аамҭала, насгьы еилагарада имҩаҧгоу алхрақәа роуп.\nАлхрақәа мҩаҧысуазароуп зегьы еицырзеиҧшу, еиҟароу алхратә зинтә шьаҭа\nинақәыршәаны, маӡа бжьыҭирала мамзаргьы ауаҩы ихы дақәиҭны ибжьы аҭира\nилзыршо даҽа мҩақәак азыҧшааны.\nАхәҭаҷ 22\nДарбанзаалак ауаажәларратә еилазаара иалахәу ауаҩы ауаажәларратә\nманшәалара имазарц азы, иара убас иаҳаҭыр аламырҟәреи, ихаҭара ҿиара\nаиуларци рзы ихы иаирхәарц илшоит аекономикеи ауаажәларреи акульутреи\nрганахь ала имоу азинқәа, амилаҭтә ҽазышәарақәеи адунеижәларбжьаратәи\nаицхыраарақәеи рыбзоурала иарбан ҳәынҭқарразаалак ашьақәгылашьеи\nабеиарақәа иамои зеиҧшроу инақәыршәаны.\nАхәҭаҷ 23\nДрбанзаалак ауаҩы имоуп аџьеи иара ииҭахыу аусхк алхреи рзин, насгьы\nизаҧҵазароуп иусураз иахәҭоу аҭагылазаашьа бзиақәа, усурада даанымхарцаз\nдзыхьчаша азингьы имазароуп."
        },
        "4": {
            "Attributes": [
                "{'color': (0, 0, 0), 'font': ('CourierNewPSMT', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "30d3fd64f29b888bb547901171ec139e",
            "Index": 4,
            "Label": "5",
            "Size": [
                595.0,
                842.0
            ],
            "Text": "Дарбанзаалак ауаҩы, изинқәа рҟны ҧкрак ҳәа ҟамҵакуа иџьабаа иашьашәалоу\nаџьаҧса аиура азин имоуп.\nДарбанзаалак аус зуа ауаҩы иара ихәҭоу, насгьы изхаша, ихи иҭаацәареи\nқәнагала изланыҟәигаша иџьабааҧса аиура азин имоуп, зны‐зынлагь ҧсыхәа\nанимам аамҭазы асоциалтә цхыраара иоулароуп.\nДарбанзаалак ауаҩы азаанаҭтә еидгылақәа раҧҵареи, иара интересқәа\nрыхьчараз азаанаҭтә еидгылақәа ралахәхареи азин имоуп.\nАхәҭаҷ 24\nДарбанзаалк аҧсшьареи, иҧсшьара аамҭа иара ишиҭахыу аиҿкаареи рзин\nимоуп, иусура мшы аркьаҿреи ауалафахәы зхыршәаауа изаамҭанытәиу аҧсшьара\nмшқәа риуреи азин абрахь иналаҵаны.\nАхәҭаҷ 25\nДарбанзаалак ауаҩы, ифатә‐ижәтә, ишәҵатәы, иҩны‐игәара, амедицинатә\nхылаҧшреи асоциалтә маншәалареи уҳәа зда ҧсыхәа имам зегьы рганахь ала\nубри еиҧш аҧсҭазаара азин имазароуп иара ихгьы иҭаацәарагь ргәабзиареи\nрыбзазареи ирыгмыжькуа иныҟәигаларц азы, иара убасгьы усурада данаанха,\nма данычмазҩха, ма ааха ҕәҕәа аниоу, данеибаха ма данажә аамҭазы,\nмамзаргьы иара ихарамкуа ихы изныҟәымго даныҟала имазароуп ахныҟәгараз\nацхыраара азин.\nАнацәеи ахәыҷқәеи иҷыдоу ахылаҧшреи ацхыраареи рзин рымоуп. Дарбан\nхәыҷызаалакгьы, аҭаацәараҿы диизаргьы, днашҧазаргьы социалла\nдыхьчазароуп.\nАхәҭаҷ 26\nДарбанзаалак ауаҩы аҵара азин имоуп. Аҵара аиура, алагамҭатәи абжьаратәи\nирыдамхаргьы, хәыда‐сада иҟазароуп. Алагамҭатә ҵара зда ҧсыхәа ыҟам\nакакәзароуп. Атехникатә, ма апрофессионалтә ҵара изҭаххалак зегьы\nироуртә аҭагылазаашьа ыҟазароуп. Иреиҳау аҵарагьы, досу илшара зеиҧшроу\nала, иқәманшәалахо зеиҧшроу еиҧш изҭаххалак зегьы аиура азин рымазароуп.\nАҵара ауаҩы ихаҭара инаӡаны аҿиара иацхраауазароуп, иара убасгьы ауаҩы\nизинқәеи ихадароу ихақәиҭрақәеи рышҟа иҟоу аҳаҭырқәҵара шьҭнахуазароуп.\nАҵара адунеи ажәларқәа зегь рыбжьареи, цәаҧшшәахәылеи, хылҵшьҭралеи\nдинхаҵаралеи еихшоу ауаа ргәҧқәа рыбжьареи аилибакаареи, анеибачҳареи,\nаиҩызареи ирыцхраауазароуп, насгьы Еидҵоу Амилаҭқәа Реиҿкаара аҭынчра\nарҕәҕәаразы имҩаҧнаго аусура иацхраауазароуп.\nАҭаацәа рхәыҷқәа рықәра маҷнаҵ азин рымоуп рхәыҷқәа рзы еиҕьуп ҳәа ҵара\nхкыс ирыҧхьаӡо алхра.\nАхәҭаҷ 27\nДарбанзаалак ауаҩы азин имоуп акультуратә ҧсҭазаара иара ишиҭахыу\nалахәхара, аҟазара гәахәара инаҭо аҟаҵара, аҵарадырратә прогресс\nаҽалархәра, насгьы уи уаҩы инаҭо абеиарақәа рхархәара.\nДарбанзаалак анаукатә, алитературатә, ма асахьаркыратә усумҭақәа аҧызҵаз\nиусумҭақәа рганахь ала имоу ауаҩышәаратәи аматериалтәи интересқәа"
        },
        "5": {
            "Attributes": [
                "{'color': (0, 0, 0), 'font': ('CourierNewPSMT', 12.096)}",
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "2bff2f9b147c26502d4dcb91185a28ce",
            "Index": 5,
            "Label": "6",
            "Size": [
                595.0,
                842.0
            ],
            "Text": "рыхьчара азин имоуп .\nАхәҭаҷ 28\nДарбанзаалак ауаҩы абри Адекларациаҿ зыӡбахә ҳәоу азинқәеи ахақәиҭрақәеи\nинагӡаны аҧсҭазаараҿы аларҵәара алзыршаша ауаажәларратәи\nадунеижәларбжьаратәи еиҿкаашьақәа рзин имоуп.\nАхәҭаҷ 29\nДарбанзаалак ауаҩы аилазаара аҿаҧхьа идуп еиуеиҧшым ауалқәа. Убри\nаилазаара аҩныҵҟоуп иара ихаҭарагьы инагӡаны ҧымкрыда иахьҿиауа.\nАбарҭ азинқәеи ахақәиҭрақәеи рынагӡараан ауаҩы дҧызкуа ҳәа акгьы\nыҟамзароуп, егьырҭ ауаа рзинқәеи рхақәиҭрақәеи иахәҭоу аҳаҭырқәҵара\nроурц азы, насгьы ауаҩышәара дҵак аҳасабала хра зланы иқәнаргыло\nазҵаатәқәа рынагаразы, адемократиатә еилазаараҿ ауаажәларратә еиҿкаара\nашьақәыргылареи азеиҧш мышхәабзазареи рзы азакәан ишьақәнаргыло ҧкрақәак\nрыда.\nАбарҭ азинқәеи ахақәиҭрақәеи рынагӡара Еидҵоу Амилаҭқәа Реиҿкаара\nахықәкқәеи апринципқәеи ирҿамгылозароуп.\nАхәҭаҷ 30\nАбри Адекларациаҿ иану иарбан хәҭаҷзаалакгьы хаз игоу ҳәынҭқаррак, ма\nгәҧҩык ауаа, мамзаргьы хаҭала аӡәы абраҟа зыӡбахә ҳәоу азинқәеи\nахақәиҭрақәеи раҧыхраз аусқәа рымҩаҧгара азин инаҭоушәа аилкаара иашам."
        }
    }
}
