{
    "MetaData": {
        "Author": null,
        "Creation_Date": 1581466802,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "1ac3faccb5b86493527f8b61f7327336",
            "Index": 0,
            "Label": "1",
            "Size": [
                595.0,
                842.0
            ],
            "Text": "Ауаҩытəыҩса изинқəа Зегьеицырзеиҧшу Адекларациа\nАлагалажəа\nДызусҭзаалак, ауаатəыҩсатə ҭаацəара иалахəу иҳаҭыри, иара\nиузиҟəымҭхо имоу изинқəеи, ахақəиҭреи, аиашареи,\nадунеижəларбжьаратəи аҭынчреи шьаҭас ишрымоу хшыҩзышьҭра азуа,\nиара убас ауаҩы изинқəа ратəамбареи хырҩаа рымҭареи, ламыс змоу\nдарбанзаалак изымычҳаша агыгшəыгратə хымҩаҧгашьа аҟынӡа ауаҩы\nдышнанагахьо еилкааны, насгьы ауаҩы иажəеи идунеихəаҧшышьеи\nдрықəиҭны, ашəареи амамзаареи дыдмыргəаҟуа – адунеи иахьабалак\nабри аҩыза аҧсҭазаара аҧҵара ауаҩы зегь иреиҳау игəыҕрақəа\nишыруакыу хшыҩзышьҭра азуа,\nиара убас, ауаҩы аџьамыҕəеи ахəуреи иаартны дырҿамгылар ада царҭа\nимамкəа аҟынӡа инамгараз, ауаҩы изинқəа азакуан амчра иамыхьчар\nада ҧсыхəа шыҟам хшыҩзышьҭра азуа,\nиара убас ажəларқəа реиҩызара аизҳазыҕьара ацхыраара шаҭахыу\nхшыҩзышьҭра азуа,\nиара убас Еиду Амилаҭқəа Реиҿкаара иалахəу ажəларқəа ауаҩ ихадароу\nизинқəеи, ипатуи, ауаҩ ихаҭара аҳаракыреи, хаҵеи ҧҳəыси зинла\nреиҟарареи – абарҭ зегь рахь ирымоу агəрагара рыҧҟаҧҵа аҟны\nишьақəрҕəҕəаны ауаажəларратə ҿиареи ауаҩ еиҳа ахақəиҭра иманы\nиҧсҭазаара аиҕьтəреи иацхраарц шырыӡбаз хшыҩзышьҭра азуа,\nиара убас еилахəу аҳəынҭқаррақəеи Еиду Амилаҭқəа Реиҿкаареи рус\nеицурала, зегь еицырзеиҧшу аҳаҭыреиқəҵареи ауаҩытəыҩса изинқəеи\nихадароу ихақəиҭрақəеи рымҩаҧгара иацхраарц ахьырыӡбаз\nхшыҩзышьҭра азуа,\nиара убас арҭ азинқəеи ахақəиҭрақəеи еицеиҧшны зегь рзы аилкаареи,\nрхы иадырҵаз абри аус анагӡареи аҵак ду шрымоу хшыҩзышьҭра азуа\nАссамблеиа Хада\nирыланаҳəоит ауаҩытəыҩса изинқəа Зегьеицырзеиҧшу Адекларациа,\nажəларқəеи аҳəынҭқаррақəеи зегьы зынагӡара рҽазыршəо хықəкык\nаҳасабала иахəаҧшны, дарбанзаалак ауаҩи, аилазаара иарбан\nхуҭазаалакгьы абри Адекларациа рхы иархəаны, аҵарадырра\nаларҵəара амҩала абарҭ азинқəеи ахақəиҭрақəеи ҳаҭыр рықəҵара\nиацхраауа, еиуеиҧшым амилаҭтəи, жəларбжьаратəи апрогрессивтə\nусхкқəа рынагӡарала, иахьабалк, Еиду Амилаҭқəа Реиҿкаара иалахəу\nаҳəынҭқаррақəа рыҟнеиҧш, урҭ рнапаҵаҟа иҟоу атəылақəа ирықəнхо\nажəларқəагьы еицырзеиҧшны ирыдыркыларц, иагьынарыгӡаларц азы.\nАхəҭаҷ 1\nДарбанзаалак ауаҩы дшоуп ихы дақəиҭны. Ауаа зегь зинлеи патулеи\nеиҟароуп. Урҭ ирымоуп ахшыҩи аламыси, дара дарагь аешьеи аешьеи\nреиҧш еизыҟазароуп.\nАхуҭаҷ 2\nДарбанзаалак ауаҩы абри Адекларациа ирыланаҳəо азинқəеи\nахақəиҭрақəеи зегь имазароуп, милаҭлеи, хаҵалеи ҧҳəыслеи,\nбызшəалеи, хылҵшьҭралеи, динлеи, маллеи, маҵуралеи, нхарҭа ҭыҧлеи\nдунеихəаҧшышьалеи, цəаҧшшəахəылеи дызҵазкуазаалак.\nИара убас дахьықəнхо атəыла аполитикатə, азинтə, ма\nАдунеижəларбжьаратəи астатус зеиҧшразаалак, уи атəыла\nхьыҧшымзаргь, ма ахатə напхгара амамкуа аӡəыр инапаҵаҟа иҟазагь,\nмамзаргьы даҽакала ахақəиҭра наӡа амамзаргьы.\nАхəҭаҷ 3\nДарбанзаалак ауаҩы аҧсҭазаареи, ахақəиҭреи, хаҭала аӡə диламкьысуа\nаҟазаареи рзин имоуп.\nАхəҭаҷ 4\nДарбанзаалак ауаҩы атəра дҭаргыламзароуп, ма акгьы дақəиҭымкəа\nҽаӡə инапаҵаҟа дыҟамзароуп; атəреи атəыҭииреи зеиуахк\nрылазаалагьы рзин ыҟам.\nАхəҭаҷ 5\nДарбанзаалак ауаҩы ирҳəацəарара, иргəаҟра, иаҳаҭыр аларҟəра, иакəым"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "bc54c7c3d4a454fdc8f3baa5d9f0c378",
            "Index": 1,
            "Label": "2",
            "Size": [
                595.0,
                842.0
            ],
            "Text": "иақəыршəара залшом.\nАхəҭаҷ 6\nДарбанзаалак ауаҩы, тəылас дахьыҟазаалакгьы азин имоуп иара\nизинхаҭара азхарҵаларц.\nАхəҭаҷ 7\nАзакəан аҿаҧхьа ауаа зегь еиҟароуп, насгьы еилых ҟамҵакəа азин\nрымоуп азакəан еиҟараны иахьчаларц. Дарбанзалак ауаҩы изинқəа\nреилагара, ма игəы иаҭахымкəа зинеилагарак иалархəра азакəан\nиалнамыршозароуп.\nАхəҭаҷ 8\nДарбанзаалак ауаҩы аконституциа ма азакəан ирҭаз ихадароу\nизинқəа анааилагаха азин имоуп иашьашəалоу амчхара змоу\nамилаҭтə усӡбарҭала изинқəа реиҭашьақəыргылара.\nАхəҭаҷ 9\nДарбанзаалак ауаҩы хаҳəатəыла ирбаандаҩтəра, иаанкылара,\nмамзаргьы иқəцара ҟалом.\nАхəҭаҷ 10\nДарбанзаалак ауаҩы, иара изинқəеи уалс идуи еилкаахарцаз,\nнасгьы иара идырҵоз ашьауҕатə аара ҵаҵҕəыс иамоу ашьақəыргылараз\nазин имоуп зегьы рзы иҟоу аиҟарара ихы иархəаны иус аартны,\nиашала, ихьыҧшым аусӡбара иаӡбартə аҟаҵара.\nАхəҭаҷ 11\nДарбанзаалак, ацəгьара ҟаиҵеит ҳəа ахара здырҵаз ауаҩы, азин\nимоуп аара змам ҳəа дыҧхьаӡазарц, иду аара азакəанмҩа инақəыршəаны,\nиаарту усӡбарала еилырганы ишьақəыргылахаанӡа. Аара здырҵо\nизаҧҵахароуп закəанла ихы ихьчартə еиҧш аҭагылазаашьақəа.\nДарбанзаалак ауаҩы заа иҟаиҵахьаз ирахəым уск ма иуалҧшьа\nахьынеимыгӡаз азы аус даҭаны иқəӡбара ҟалом, аара зхаидырҵо аус\nинапы аналакыз амилаҭтə закəан ма адунеижəларбжьаратəи азин ас\nеиҧш иҟоу аус цəгьоураны иамҧхьаӡозҭгьы. Насгьы еиҳа еицəоу\nхьырхура дузақəыршəом, ацəгьара аниуаз аамҭаз хьырхушьас иҟаз\nаамҷыдрахаз.\nАхəҭаҷ 12\nДарбанзаалак ауаҩы ихатəи иҭаацəаратə ҧсҭазаареи хаҳəатəыла,\nазакəан иаҵанамкуа аҧырхагахара аӡəгьы азин имам, иара убасгьы\nинхарҭа ҭыҧи, шəҟəыла‐быҕьшəыла имоу аимадарақəа рымаӡеи, ихьӡ‐\nиҧшеи иаҳаҭыри кьыс рықəым. Дызусҭзаалак абас еиҧш ианиҧырхагаха\nма ианилакьыс аамҭаз азакəан дахьчароуп.\nАхəҭаҷ 13\nДарбанзаалак ауаҩы ҳəынҭқаррас дахьыҟазаалакгьы дахцо‐\nдахьаауеи, иахьааиҭаххалак иҭыӡ‐ҭыҧ алхреи дрықəиҭуп.\nДарбанзаалак ауаҩы иарбан тəылазаалакгьы, иара итəылагь убрахь\nиналаҵан далҵны ацареи иҧсадгьылахь ахынҳəреи рзин имоуп.\nАхəҭаҷ 14\nДарбанзаалак ауаҩы иара итəылаҿ дыкҿацалан дрымазар, азин имоуп\nдаҽа тəым тəылак аҿы ахыҵəахырҭа аҧшаара.\nАри азин хархəара амоуроуп, аполитикатə ҵакы змоу ацəгьоура\nакəымкəа ус даҽа цəгьоурак иуызар, мамзаргьы Еиду Амилаҭқəа\nРеиҿкара ахықəкəеи апринципқəеи ирҿагыло уск иадҳəалазар.\nАхəҭаҷ 15\nДарбанзаалак ауаҩы азин имоуп атəылауаҩ ҳəа ахьӡ аиура.\nДарбанзаалак ауаҩы хаҳəатəыла итəылауаҩра ма итəылауаҩра\nаҧсахразы имоу азин иалхəдаара ҟалом.\nАхəҭаҷ 16\nЗықəра наӡоу арҧарацəеи аҳəса хəҷқəеи цəаҧшшəахəыла, милаҭла ма"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "142b8b23ad1397ce258c9f40629367cd",
            "Index": 2,
            "Label": "3",
            "Size": [
                595.0,
                842.0
            ],
            "Text": "динхаҵарала ҳəа ҧкра ҟамҵакуа аҭаацəара алалара азин рымоуп. Урҭ\nаҭаацəара ианалало аамҭазгьы, ҭаацəаракны ианеицынхогьы,\nмамзаргьы еилыҵуазар аӡəи аӡəи зинла еиҟароуп.\nАҭаацəара алаларазы ашəҟəҭагалара ҟалоит аҭаацəара иалало\nрҩыџьагьы ирҭахны, еиқəшаҳаҭны еибагозар.\nАҭаацəара ҧсабаратəла ауажəларратə еилазаара гəцəс иамоуп, убри\nаҟынтə аилазаарагь аҳəынҭқаррагь аҭаацəара рыхьчозароуп.\nАхəҭаҷ 17\nДарбанзаалак ауаҩы азин имоуп амазара ихала ма ҽаџьоукы\nдрылахəны ҧшəымара азиуа дыҟазарц.\nАӡəымзар аӡəгьы хаҳəатəыла имазара имхра ҟалом.\nАхəҭаҷ 18\nДарбанзаалак ауаҩы ихəыцреи, иламыси, идинхаҵареи дрықəиҭны\nаҟазаара азин имоуп; ари азинахь иаҵанакуеит ауаҩы идинхаҵареи\nидунеихəаҧшышьеи рыҧсахра ақəиҭра ахьилшо, азин имоуп иара\nубасгьы идини идунеихəаҧшышьеи рымаҵ иулар ихала, ма егьырҭ\nауаа дрылахəны, иаартны, мамзаргьы хаз ҷыдала, еиуеиҧшым\nанцəахаҵара иацу аритуалтə ҵасқəеи аусхкқəеи рынагӡара.\nАхəҭаҷ 19\nДарбанзаалак ауаҩы иара идунеихəаҧшышьа дақəиҭуп, насгьы\nишиҭахыу уи аарҧшра азин имоуп; ари азин иаҵанакуа‐досу иара\nидунеихəаҧшышьа ҧымкрыда дықəныҟəалар илшоит, иара убасгьы\nдарбанзаалак аҳəынҭқарратə ҳəаақəа днырымкыло, ишааиҭаххалак,\nеиуеиҧшым адыррақəеи аидеақəеи рыҧшаареи, риуреи, иара\nизлаиманшəалоу амҩақəа рыла ауаа рыларҵəареи илшоит ҳəа ауп.\nАхəҭаҷ 20\nДарбанзаалак ауаҩы аҭынчратə еизарақəеи ахеидкылақəеи\nахрылархəра азин имоуп.\nАӡəымзар аӡəгьы мчыла џьара хеидкылак иалаҵара ҟалом.\nАхəҭаҷ 21\nДарбанзаалак ауаҩы иҳəынҭқарра напхгара аҭара ихы алаирхəыр\nилшоит хаҭала, мамзаргьы зхы иақəиҭу алхрала иалхыу ахаҭарнакцəа\nрыла.\nДарбанзаалак ауаҩы егьырҭ зегь реиҧш азин имоуп иҳəынҭқарраҿ\nамаҵураҭыҧ аанкылара.\nАжəлар ргəаҳəара акəхароуп аиҳабыра рымчра шьаҭас иаиуа4 урҭ\nргəаҳəара зныҧшуа аамҭа‐аамҭала, насгьы еилагарада имҩаҧгоу\nалхрақəа роуп. Алхрақəа мҩаҧысуазароуп зегьы еицырзеиҧшу, еиҟароу\nалхратə зинтə шьаҭа инақəыршəаны, маӡа бжьыҭирала мамзаргьы ауаҩы\nихы дақəиҭны ибжьы аҭира илзыршо даҽа мҩақəак азыҧшааны.\nАхəҭаҷ 22\nДарбанзаалак ауаажəларратə еилазаара иалахəу ауаҩы\nауаажəларратə маншəалара имазарц азы, иара убас иаҳаҭыр\nаламырҟəреи, ихаҭара ҿиара аиуларци рзы ихы иаирхəарц илшоит\nаекономикеи ауаажəларреи акульутреи рганахь ала имоу азинқəа,\nамилаҭтə ҽазышəарақəеи адунеижəларбжьаратəи аицхыраарақəеи\nрыбзоурала иарбан ҳəынҭқарразаалак ашьақəгылашьеи абеиарақəа\nиамои зеиҧшроу инақəыршəаны.\nАхəҭаҷ 23\nДрбанзаалак ауаҩы имоуп аџьеи иара ииҭахыу аусхк алхреи рзин,\nнасгьы изаҧҵазароуп иусураз иахəҭоу аҭагылазаашьа бзиақəа,\nусурада даанымхарцаз дзыхьчаша азингьы имазароуп.\nДарбанзаалак ауаҩы, изинқəа рҟны ҧкрак ҳəа ҟамҵакуа иџьабаа\nиашьашəалоу аџьаҧса аиура азин имоуп.\nДарбанзаалак аус зуа ауаҩы иара ихəҭоу, насгьы изхаша, ихи\nиҭаацəареи қəнагала изланыҟəигаша иџьабааҧса аиура азин имоуп,\nзны‐зынлагь ҧсыхəа анимам аамҭазы асоциалтə цхыраара\nиоулароуп."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "6b30eedf17fb84ae913c5c52fa9af7f5",
            "Index": 3,
            "Label": "4",
            "Size": [
                595.0,
                842.0
            ],
            "Text": "Дарбанзаалак ауаҩы азаанаҭтə еидгылақəа раҧҵареи, иара интересқəа\nрыхьчараз азаанаҭтə еидгылақəа ралахəхареи азин имоуп.\nАхəҭаҷ 24\nДарбанзаалк аҧсшьареи, иҧсшьара аамҭа иара ишиҭахыу аиҿкаареи\nрзин имоуп, иусура мшы аркьаҿреи ауалафахəы зхыршəаауа\nизаамҭанытəиу аҧсшьара мшқəа риуреи азин абрахь иналаҵаны.\nАхəҭаҷ 25\nДарбанзаалак ауаҩы, ифатə‐ижəтə, ишəҵатəы, иҩны‐игəара, амедицинатə\nхылаҧшреи асоциалтə маншəалареи уҳəа зда ҧсыхəа имам зегьы\nрганахь ала убри еиҧш аҧсҭазаара азин имазароуп иара ихгьы\nиҭаацəарагь ргəабзиареи рыбзазареи ирыгмыжькуа иныҟəигаларц\nазы, иара убасгьы усурада данаанха, ма данычмазҩха, ма ааха ҕəҕəа\nаниоу, данеибаха ма данажə аамҭазы, мамзаргьы иара ихарамкуа\nихы изныҟəымго даныҟала имазароуп ахныҟəгараз ацхыраара азин.\nАнацəеи ахəыҷқəеи иҷыдоу ахылаҧшреи ацхыраареи рзин рымоуп.\nДарбан хəыҷызаалакгьы, аҭаацəараҿы диизаргьы, днашҧазаргьы\nсоциалла дыхьчазароуп.\nАхəҭаҷ 26\nДарбанзаалак ауаҩы аҵара азин имоуп. Аҵара аиура, алагамҭатəи\nабжьаратəи ирыдамхаргьы, хəыда‐сада иҟазароуп. Алагамҭатə ҵара\nзда ҧсыхəа ыҟам акакəзароуп. Атехникатə, ма апрофессионалтə ҵара\nизҭаххалак зегьы ироуртə аҭагылазаашьа ыҟазароуп. Иреиҳау\nаҵарагьы, досу илшара зеиҧшроу ала, иқəманшəалахо зеиҧшроу еиҧш\nизҭаххалак зегьы аиура азин рымазароуп.\nАҵара ауаҩы ихаҭара инаӡаны аҿиара иацхраауазароуп, иара\nубасгьы ауаҩы изинқəеи ихадароу ихақəиҭрақəеи рышҟа иҟоу\nаҳаҭырқəҵара шьҭнахуазароуп. Аҵара адунеи ажəларқəа зегь\nрыбжьареи, цəаҧшшəахəылеи, хылҵшьҭралеи динхаҵаралеи еихшоу ауаа\nргəҧқəа рыбжьареи аилибакаареи, анеибачҳареи, аиҩызареи\nирыцхраауазароуп, насгьы Еидҵоу Амилаҭқəа Реиҿкаара аҭынчра\nарҕəҕəаразы имҩаҧнаго аусура иацхраауазароуп.\nАҭаацəа рхəыҷқəа рықəра маҷнаҵ азин рымоуп рхəыҷқəа рзы еиҕьуп ҳəа ҵара\nхкыс ирыҧхьаӡо алхра.\nАхəҭаҷ 27\nДарбанзаалак ауаҩы азин имоуп акультуратə ҧсҭазаара иара\nишиҭахыу алахəхара, аҟазара гəахəара инаҭо аҟаҵара, аҵарадырратə\nпрогресс аҽалархəра, насгьы уи уаҩы инаҭо абеиарақəа рхархəара.\nДарбанзаалак анаукатə, алитературатə, ма асахьаркыратə усумҭақəа\nаҧызҵаз иусумҭақəа рганахь ала имоу ауаҩышəаратəи аматериалтəи\nинтересқəа рыхьчара азин имоуп .\nАхəҭаҷ 28\nДарбанзаалак ауаҩы абри Адекларациаҿ зыӡбахə ҳəоу азинқəеи\nахақəиҭрақəеи инагӡаны аҧсҭазаараҿы аларҵəара алзыршаша\nауаажəларратəи адунеижəларбжьаратəи еиҿкаашьақəа рзин имоуп.\nАхəҭаҷ 29\nДарбанзаалак ауаҩы аилазаара аҿаҧхьа идуп еиуеиҧшым ауалқəа.\nУбри аилазаара аҩныҵҟоуп иара ихаҭарагьы инагӡаны ҧымкрыда\nиахьҿиауа.\nАбарҭ азинқəеи ахақəиҭрақəеи рынагӡараан ауаҩы дҧызкуа ҳəа акгьы\nыҟамзароуп, егьырҭ ауаа рзинқəеи рхақəиҭрақəеи иахəҭоу аҳаҭырқəҵара\nроурц азы, насгьы ауаҩышəара дҵак аҳасабала хра зланы иқəнаргыло\nазҵаатəқəа рынагаразы, адемократиатə еилазаараҿ ауаажəларратə\nеиҿкаара ашьақəыргылареи азеиҧш мышхəабзазареи рзы азакəан\nишьақəнаргыло ҧкрақəак рыда.\nАбарҭ азинқəеи ахақəиҭрақəеи рынагӡара Еидҵоу Амилаҭқəа Реиҿкаара\nахықəкқəеи апринципқəеи ирҿамгылозароуп.\nАхəҭаҷ 30\nАбри Адекларациаҿ иану иарбан хəҭаҷзаалакгьы хаз игоу\nҳəынҭқаррак, ма гəҧҩык ауаа, мамзаргьы хаҭала аӡəы абраҟа зыӡбахə ҳəоу\nазинқəеи ахақəиҭрақəеи раҧыхраз аусқəа рымҩаҧгара азин инаҭоушəа\nаилкаара иашам."
        },
        "4": {
            "Attributes": [],
            "Image": "03346f578083ebb7c23eb136ccd337fc",
            "Index": 4,
            "Label": "5",
            "Size": [
                595.0,
                842.0
            ],
            "Text": ""
        }
    }
}
