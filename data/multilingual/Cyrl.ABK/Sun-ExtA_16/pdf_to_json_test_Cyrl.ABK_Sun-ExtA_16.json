{
    "MetaData": {
        "Author": null,
        "Creation_Date": 1581466820,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "8f56d92e339a7d13d280b193467571ae",
            "Index": 0,
            "Label": "1",
            "Size": [
                595.0,
                842.0
            ],
            "Text": "Ауаҩытəыҩса изинқəа Зегьеицырзеиҧшу Адекларациа\nАлагалажəа\nДызусҭзаалак, ауаатəыҩсатə ҭаацəара иалахəу\nиҳаҭыри, иара иузиҟəымҭхо имоу изинқəеи, ахақəиҭреи,\nаиашареи, адунеижəларбжьаратəи аҭынчреи шьаҭас\nишрымоу хшыҩзышьҭра азуа,\nиара убас ауаҩы изинқəа ратəамбареи хырҩаа\nрымҭареи, ламыс змоу дарбанзаалак изымычҳаша\nагыгшəыгратə хымҩаҧгашьа аҟынӡа ауаҩы\nдышнанагахьо еилкааны, насгьы ауаҩы иажəеи\nидунеихəаҧшышьеи дрықəиҭны, ашəареи амамзаареи\nдыдмыргəаҟуа – адунеи иахьабалак абри аҩыза\nаҧсҭазаара аҧҵара ауаҩы зегь иреиҳау игəыҕрақəа\nишыруакыу хшыҩзышьҭра азуа,\nиара убас, ауаҩы аџьамыҕəеи ахəуреи иаартны\nдырҿамгылар ада царҭа имамкəа аҟынӡа инамгараз,\nауаҩы изинқəа азакуан амчра иамыхьчар ада ҧсыхəа\nшыҟам хшыҩзышьҭра азуа,\nиара убас ажəларқəа реиҩызара аизҳазыҕьара\nацхыраара шаҭахыу хшыҩзышьҭра азуа,\nиара убас Еиду Амилаҭқəа Реиҿкаара иалахəу\nажəларқəа ауаҩ ихадароу изинқəеи, ипатуи, ауаҩ\nихаҭара аҳаракыреи, хаҵеи ҧҳəыси зинла реиҟарареи\n– абарҭ зегь рахь ирымоу агəрагара рыҧҟаҧҵа аҟны\nишьақəрҕəҕəаны ауаажəларратə ҿиареи ауаҩ еиҳа\nахақəиҭра иманы иҧсҭазаара аиҕьтəреи иацхраарц\nшырыӡбаз хшыҩзышьҭра азуа,\nиара убас еилахəу аҳəынҭқаррақəеи Еиду Амилаҭқəа\nРеиҿкаареи рус еицурала, зегь еицырзеиҧшу\nаҳаҭыреиқəҵареи ауаҩытəыҩса изинқəеи ихадароу\nихақəиҭрақəеи рымҩаҧгара иацхраарц ахьырыӡбаз\nхшыҩзышьҭра азуа,\nиара убас арҭ азинқəеи ахақəиҭрақəеи еицеиҧшны зегь\nрзы аилкаареи, рхы иадырҵаз абри аус анагӡареи\nаҵак ду шрымоу хшыҩзышьҭра азуа\nАссамблеиа Хада\nирыланаҳəоит ауаҩытəыҩса изинқəа Зегьеицырзеиҧшу\nАдекларациа, ажəларқəеи аҳəынҭқаррақəеи зегьы\nзынагӡара рҽазыршəо хықəкык аҳасабала иахəаҧшны,\nдарбанзаалак ауаҩи, аилазаара иарбан\nхуҭазаалакгьы абри Адекларациа рхы иархəаны,\nаҵарадырра аларҵəара амҩала абарҭ азинқəеи\nахақəиҭрақəеи ҳаҭыр рықəҵара иацхраауа, еиуеиҧшым\nамилаҭтəи, жəларбжьаратəи апрогрессивтə усхкқəа\nрынагӡарала, иахьабалк, Еиду Амилаҭқəа Реиҿкаара"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "1097c90fcb875959446670a28bec32ca",
            "Index": 1,
            "Label": "2",
            "Size": [
                595.0,
                842.0
            ],
            "Text": "иалахəу аҳəынҭқаррақəа рыҟнеиҧш, урҭ рнапаҵаҟа иҟоу\nатəылақəа ирықəнхо ажəларқəагьы еицырзеиҧшны\nирыдыркыларц, иагьынарыгӡаларц азы.\nАхəҭаҷ 1\nДарбанзаалак ауаҩы дшоуп ихы дақəиҭны. Ауаа зегь\nзинлеи патулеи еиҟароуп. Урҭ ирымоуп ахшыҩи\nаламыси, дара дарагь аешьеи аешьеи реиҧш\nеизыҟазароуп.\nАхуҭаҷ 2\nДарбанзаалак ауаҩы абри Адекларациа ирыланаҳəо\nазинқəеи ахақəиҭрақəеи зегь имазароуп, милаҭлеи,\nхаҵалеи ҧҳəыслеи, бызшəалеи, хылҵшьҭралеи, динлеи,\nмаллеи, маҵуралеи, нхарҭа ҭыҧлеи\nдунеихəаҧшышьалеи, цəаҧшшəахəылеи\nдызҵазкуазаалак.\nИара убас дахьықəнхо атəыла аполитикатə, азинтə,\nма Адунеижəларбжьаратəи астатус зеиҧшразаалак,\nуи атəыла хьыҧшымзаргь, ма ахатə напхгара\nамамкуа аӡəыр инапаҵаҟа иҟазагь, мамзаргьы\nдаҽакала ахақəиҭра наӡа амамзаргьы.\nАхəҭаҷ 3\nДарбанзаалак ауаҩы аҧсҭазаареи, ахақəиҭреи, хаҭала\nаӡə диламкьысуа аҟазаареи рзин имоуп.\nАхəҭаҷ 4\nДарбанзаалак ауаҩы атəра дҭаргыламзароуп, ма\nакгьы дақəиҭымкəа ҽаӡə инапаҵаҟа дыҟамзароуп; атəреи\nатəыҭииреи зеиуахк рылазаалагьы рзин ыҟам.\nАхəҭаҷ 5\nДарбанзаалак ауаҩы ирҳəацəарара, иргəаҟра, иаҳаҭыр\nаларҟəра, иакəым иақəыршəара залшом.\nАхəҭаҷ 6\nДарбанзаалак ауаҩы, тəылас дахьыҟазаалакгьы\nазин имоуп иара изинхаҭара азхарҵаларц.\nАхəҭаҷ 7\nАзакəан аҿаҧхьа ауаа зегь еиҟароуп, насгьы еилых\nҟамҵакəа азин рымоуп азакəан еиҟараны иахьчаларц.\nДарбанзалак ауаҩы изинқəа реилагара, ма игəы\nиаҭахымкəа зинеилагарак иалархəра азакəан\nиалнамыршозароуп.\nАхəҭаҷ 8"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "0de0d6b1df5442b4f07edd6e3e67bbba",
            "Index": 2,
            "Label": "3",
            "Size": [
                595.0,
                842.0
            ],
            "Text": "Дарбанзаалак ауаҩы аконституциа ма азакəан\nирҭаз ихадароу изинқəа анааилагаха азин имоуп\nиашьашəалоу амчхара змоу амилаҭтə усӡбарҭала\nизинқəа реиҭашьақəыргылара.\nАхəҭаҷ 9\nДарбанзаалак ауаҩы хаҳəатəыла ирбаандаҩтəра,\nиаанкылара, мамзаргьы иқəцара ҟалом.\nАхəҭаҷ 10\nДарбанзаалак ауаҩы, иара изинқəеи уалс идуи\nеилкаахарцаз, насгьы иара идырҵоз ашьауҕатə аара\nҵаҵҕəыс иамоу ашьақəыргылараз азин имоуп зегьы\nрзы иҟоу аиҟарара ихы иархəаны иус аартны,\nиашала, ихьыҧшым аусӡбара иаӡбартə аҟаҵара.\nАхəҭаҷ 11\nДарбанзаалак, ацəгьара ҟаиҵеит ҳəа ахара здырҵаз\nауаҩы, азин имоуп аара змам ҳəа дыҧхьаӡазарц, иду\nаара азакəанмҩа инақəыршəаны, иаарту усӡбарала\nеилырганы ишьақəыргылахаанӡа. Аара здырҵо\nизаҧҵахароуп закəанла ихы ихьчартə еиҧш\nаҭагылазаашьақəа.\nДарбанзаалак ауаҩы заа иҟаиҵахьаз ирахəым уск ма\nиуалҧшьа ахьынеимыгӡаз азы аус даҭаны иқəӡбара\nҟалом, аара зхаидырҵо аус инапы аналакыз амилаҭтə\nзакəан ма адунеижəларбжьаратəи азин ас еиҧш иҟоу\nаус цəгьоураны иамҧхьаӡозҭгьы. Насгьы еиҳа еицəоу\nхьырхура дузақəыршəом, ацəгьара аниуаз аамҭаз\nхьырхушьас иҟаз аамҷыдрахаз.\nАхəҭаҷ 12\nДарбанзаалак ауаҩы ихатəи иҭаацəаратə ҧсҭазаареи\nхаҳəатəыла, азакəан иаҵанамкуа аҧырхагахара аӡəгьы\nазин имам, иара убасгьы инхарҭа ҭыҧи, шəҟəыла‐\nбыҕьшəыла имоу аимадарақəа рымаӡеи, ихьӡ‐иҧшеи\nиаҳаҭыри кьыс рықəым. Дызусҭзаалак абас еиҧш\nианиҧырхагаха ма ианилакьыс аамҭаз азакəан\nдахьчароуп.\nАхəҭаҷ 13\nДарбанзаалак ауаҩы ҳəынҭқаррас дахьыҟазаалакгьы\nдахцо‐дахьаауеи, иахьааиҭаххалак иҭыӡ‐ҭыҧ алхреи\nдрықəиҭуп.\nДарбанзаалак ауаҩы иарбан тəылазаалакгьы, иара\nитəылагь убрахь иналаҵан далҵны ацареи\nиҧсадгьылахь ахынҳəреи рзин имоуп.\nАхəҭаҷ 14"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "c77a4ab4591887e966571557aa5473ed",
            "Index": 3,
            "Label": "4",
            "Size": [
                595.0,
                842.0
            ],
            "Text": "Дарбанзаалак ауаҩы иара итəылаҿ дыкҿацалан\nдрымазар, азин имоуп даҽа тəым тəылак аҿы\nахыҵəахырҭа аҧшаара.\nАри азин хархəара амоуроуп, аполитикатə ҵакы\nзмоу ацəгьоура акəымкəа ус даҽа цəгьоурак иуызар,\nмамзаргьы Еиду Амилаҭқəа Реиҿкара ахықəкəеи\nапринципқəеи ирҿагыло уск иадҳəалазар.\nАхəҭаҷ 15\nДарбанзаалак ауаҩы азин имоуп атəылауаҩ ҳəа ахьӡ\nаиура.\nДарбанзаалак ауаҩы хаҳəатəыла итəылауаҩра ма\nитəылауаҩра аҧсахразы имоу азин иалхəдаара ҟалом.\nАхəҭаҷ 16\nЗықəра наӡоу арҧарацəеи аҳəса хəҷқəеи цəаҧшшəахəыла,\nмилаҭла ма динхаҵарала ҳəа ҧкра ҟамҵакуа аҭаацəара\nалалара азин рымоуп. Урҭ аҭаацəара ианалало\nаамҭазгьы, ҭаацəаракны ианеицынхогьы, мамзаргьы\nеилыҵуазар аӡəи аӡəи зинла еиҟароуп.\nАҭаацəара алаларазы ашəҟəҭагалара ҟалоит аҭаацəара\nиалало рҩыџьагьы ирҭахны, еиқəшаҳаҭны еибагозар.\nАҭаацəара ҧсабаратəла ауажəларратə еилазаара\nгəцəс иамоуп, убри аҟынтə аилазаарагь аҳəынҭқаррагь\nаҭаацəара рыхьчозароуп.\nАхəҭаҷ 17\nДарбанзаалак ауаҩы азин имоуп амазара ихала ма\nҽаџьоукы дрылахəны ҧшəымара азиуа дыҟазарц.\nАӡəымзар аӡəгьы хаҳəатəыла имазара имхра ҟалом.\nАхəҭаҷ 18\nДарбанзаалак ауаҩы ихəыцреи, иламыси,\nидинхаҵареи дрықəиҭны аҟазаара азин имоуп; ари\nазинахь иаҵанакуеит ауаҩы идинхаҵареи\nидунеихəаҧшышьеи рыҧсахра ақəиҭра ахьилшо, азин\nимоуп иара убасгьы идини идунеихəаҧшышьеи рымаҵ\nиулар ихала, ма егьырҭ ауаа дрылахəны, иаартны,\nмамзаргьы хаз ҷыдала, еиуеиҧшым анцəахаҵара иацу\nаритуалтə ҵасқəеи аусхкқəеи рынагӡара.\nАхəҭаҷ 19\nДарбанзаалак ауаҩы иара идунеихəаҧшышьа дақəиҭуп,\nнасгьы ишиҭахыу уи аарҧшра азин имоуп; ари азин\nиаҵанакуа‐досу иара идунеихəаҧшышьа ҧымкрыда\nдықəныҟəалар илшоит, иара убасгьы дарбанзаалак"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "3631c7b45f9ddcaec5887a1993bde546",
            "Index": 4,
            "Label": "5",
            "Size": [
                595.0,
                842.0
            ],
            "Text": "аҳəынҭқарратə ҳəаақəа днырымкыло, ишааиҭаххалак,\nеиуеиҧшым адыррақəеи аидеақəеи рыҧшаареи, риуреи,\nиара излаиманшəалоу амҩақəа рыла ауаа рыларҵəареи\nилшоит ҳəа ауп.\nАхəҭаҷ 20\nДарбанзаалак ауаҩы аҭынчратə еизарақəеи\nахеидкылақəеи ахрылархəра азин имоуп.\nАӡəымзар аӡəгьы мчыла џьара хеидкылак иалаҵара\nҟалом.\nАхəҭаҷ 21\nДарбанзаалак ауаҩы иҳəынҭқарра напхгара аҭара ихы\nалаирхəыр илшоит хаҭала, мамзаргьы зхы иақəиҭу\nалхрала иалхыу ахаҭарнакцəа рыла.\nДарбанзаалак ауаҩы егьырҭ зегь реиҧш азин имоуп\nиҳəынҭқарраҿ амаҵураҭыҧ аанкылара.\nАжəлар ргəаҳəара акəхароуп аиҳабыра рымчра шьаҭас\nиаиуа4 урҭ ргəаҳəара зныҧшуа аамҭа‐аамҭала, насгьы\nеилагарада имҩаҧгоу алхрақəа роуп. Алхрақəа\nмҩаҧысуазароуп зегьы еицырзеиҧшу, еиҟароу\nалхратə зинтə шьаҭа инақəыршəаны, маӡа бжьыҭирала\nмамзаргьы ауаҩы ихы дақəиҭны ибжьы аҭира илзыршо\nдаҽа мҩақəак азыҧшааны.\nАхəҭаҷ 22\nДарбанзаалак ауаажəларратə еилазаара иалахəу\nауаҩы ауаажəларратə маншəалара имазарц азы, иара\nубас иаҳаҭыр аламырҟəреи, ихаҭара ҿиара аиуларци\nрзы ихы иаирхəарц илшоит аекономикеи\nауаажəларреи акульутреи рганахь ала имоу\nазинқəа, амилаҭтə ҽазышəарақəеи\nадунеижəларбжьаратəи аицхыраарақəеи рыбзоурала\nиарбан ҳəынҭқарразаалак ашьақəгылашьеи абеиарақəа\nиамои зеиҧшроу инақəыршəаны.\nАхəҭаҷ 23\nДрбанзаалак ауаҩы имоуп аџьеи иара ииҭахыу аусхк\nалхреи рзин, насгьы изаҧҵазароуп иусураз иахəҭоу\nаҭагылазаашьа бзиақəа, усурада даанымхарцаз\nдзыхьчаша азингьы имазароуп.\nДарбанзаалак ауаҩы, изинқəа рҟны ҧкрак ҳəа ҟамҵакуа\nиџьабаа иашьашəалоу аџьаҧса аиура азин имоуп.\nДарбанзаалак аус зуа ауаҩы иара ихəҭоу, насгьы\nизхаша, ихи иҭаацəареи қəнагала изланыҟəигаша\nиџьабааҧса аиура азин имоуп, зны‐зынлагь ҧсыхəа\nанимам аамҭазы асоциалтə цхыраара иоулароуп."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d628b7523005f7c2acb72a8092933d6d",
            "Index": 5,
            "Label": "6",
            "Size": [
                595.0,
                842.0
            ],
            "Text": "Дарбанзаалак ауаҩы азаанаҭтə еидгылақəа раҧҵареи,\nиара интересқəа рыхьчараз азаанаҭтə еидгылақəа\nралахəхареи азин имоуп.\nАхəҭаҷ 24\nДарбанзаалк аҧсшьареи, иҧсшьара аамҭа иара\nишиҭахыу аиҿкаареи рзин имоуп, иусура мшы\nаркьаҿреи ауалафахəы зхыршəаауа изаамҭанытəиу\nаҧсшьара мшқəа риуреи азин абрахь иналаҵаны.\nАхəҭаҷ 25\nДарбанзаалак ауаҩы, ифатə‐ижəтə, ишəҵатəы, иҩны‐\nигəара, амедицинатə хылаҧшреи асоциалтə\nманшəалареи уҳəа зда ҧсыхəа имам зегьы рганахь\nала убри еиҧш аҧсҭазаара азин имазароуп иара\nихгьы иҭаацəарагь ргəабзиареи рыбзазареи\nирыгмыжькуа иныҟəигаларц азы, иара убасгьы\nусурада данаанха, ма данычмазҩха, ма ааха ҕəҕəа\nаниоу, данеибаха ма данажə аамҭазы, мамзаргьы\nиара ихарамкуа ихы изныҟəымго даныҟала\nимазароуп ахныҟəгараз ацхыраара азин.\nАнацəеи ахəыҷқəеи иҷыдоу ахылаҧшреи ацхыраареи\nрзин рымоуп. Дарбан хəыҷызаалакгьы, аҭаацəараҿы\nдиизаргьы, днашҧазаргьы социалла дыхьчазароуп.\nАхəҭаҷ 26\nДарбанзаалак ауаҩы аҵара азин имоуп. Аҵара аиура,\nалагамҭатəи абжьаратəи ирыдамхаргьы, хəыда‐сада\nиҟазароуп. Алагамҭатə ҵара зда ҧсыхəа ыҟам\nакакəзароуп. Атехникатə, ма апрофессионалтə ҵара\nизҭаххалак зегьы ироуртə аҭагылазаашьа\nыҟазароуп. Иреиҳау аҵарагьы, досу илшара\nзеиҧшроу ала, иқəманшəалахо зеиҧшроу еиҧш\nизҭаххалак зегьы аиура азин рымазароуп.\nАҵара ауаҩы ихаҭара инаӡаны аҿиара\nиацхраауазароуп, иара убасгьы ауаҩы изинқəеи\nихадароу ихақəиҭрақəеи рышҟа иҟоу аҳаҭырқəҵара\nшьҭнахуазароуп. Аҵара адунеи ажəларқəа зегь\nрыбжьареи, цəаҧшшəахəылеи, хылҵшьҭралеи\nдинхаҵаралеи еихшоу ауаа ргəҧқəа рыбжьареи\nаилибакаареи, анеибачҳареи, аиҩызареи\nирыцхраауазароуп, насгьы Еидҵоу Амилаҭқəа\nРеиҿкаара аҭынчра арҕəҕəаразы имҩаҧнаго аусура\nиацхраауазароуп.\nАҭаацəа рхəыҷқəа рықəра маҷнаҵ азин рымоуп рхəыҷқəа\nрзы еиҕьуп ҳəа ҵара хкыс ирыҧхьаӡо алхра.\nАхəҭаҷ 27\nДарбанзаалак ауаҩы азин имоуп акультуратə"
        },
        "6": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "d422eb37015987dc2d57521df2d81179",
            "Index": 6,
            "Label": "7",
            "Size": [
                595.0,
                842.0
            ],
            "Text": "ҧсҭазаара иара ишиҭахыу алахəхара, аҟазара\nгəахəара инаҭо аҟаҵара, аҵарадырратə прогресс\nаҽалархəра, насгьы уи уаҩы инаҭо абеиарақəа\nрхархəара.\nДарбанзаалак анаукатə, алитературатə, ма\nасахьаркыратə усумҭақəа аҧызҵаз иусумҭақəа рганахь\nала имоу ауаҩышəаратəи аматериалтəи интересқəа\nрыхьчара азин имоуп .\nАхəҭаҷ 28\nДарбанзаалак ауаҩы абри Адекларациаҿ зыӡбахə ҳəоу\nазинқəеи ахақəиҭрақəеи инагӡаны аҧсҭазаараҿы\nаларҵəара алзыршаша ауаажəларратəи\nадунеижəларбжьаратəи еиҿкаашьақəа рзин имоуп.\nАхəҭаҷ 29\nДарбанзаалак ауаҩы аилазаара аҿаҧхьа идуп\nеиуеиҧшым ауалқəа. Убри аилазаара аҩныҵҟоуп иара\nихаҭарагьы инагӡаны ҧымкрыда иахьҿиауа.\nАбарҭ азинқəеи ахақəиҭрақəеи рынагӡараан ауаҩы\nдҧызкуа ҳəа акгьы ыҟамзароуп, егьырҭ ауаа рзинқəеи\nрхақəиҭрақəеи иахəҭоу аҳаҭырқəҵара роурц азы, насгьы\nауаҩышəара дҵак аҳасабала хра зланы иқəнаргыло\nазҵаатəқəа рынагаразы, адемократиатə еилазаараҿ\nауаажəларратə еиҿкаара ашьақəыргылареи азеиҧш\nмышхəабзазареи рзы азакəан ишьақəнаргыло ҧкрақəак\nрыда.\nАбарҭ азинқəеи ахақəиҭрақəеи рынагӡара Еидҵоу\nАмилаҭқəа Реиҿкаара ахықəкқəеи апринципқəеи\nирҿамгылозароуп.\nАхəҭаҷ 30\nАбри Адекларациаҿ иану иарбан хəҭаҷзаалакгьы хаз\nигоу ҳəынҭқаррак, ма гəҧҩык ауаа, мамзаргьы хаҭала\nаӡəы абраҟа зыӡбахə ҳəоу азинқəеи ахақəиҭрақəеи\nраҧыхраз аусқəа рымҩаҧгара азин инаҭоушəа\nаилкаара иашам."
        }
    }
}
