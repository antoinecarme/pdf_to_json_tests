{
    "MetaData": {
        "Author": null,
        "Creation_Date": 1581466792,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "4cee66dc409d9f1e4d01072f839dad7c",
            "Index": 0,
            "Label": "1",
            "Size": [
                595.0,
                842.0
            ],
            "Text": "Ауаҩытəыҩса изинқəа Зегьеицырзеиҧшу Адекларациа\nАлагалажəа\nДызусҭзаалак, ауаатəыҩсатə ҭаацəара иалахəу иҳаҭыри, иара иузиҟəымҭхо имоу изинқəеи, ахақəиҭреи,\nаиашареи, адунеижəларбжьаратəи аҭынчреи шьаҭас ишрымоу хшыҩзышьҭра азуа,\nиара убас ауаҩы изинқəа ратəамбареи хырҩаа рымҭареи, ламыс змоу дарбанзаалак изымычҳаша\nагыгшəыгратə хымҩаҧгашьа аҟынӡа ауаҩы дышнанагахьо еилкааны, насгьы ауаҩы иажəеи\nидунеихəаҧшышьеи дрықəиҭны, ашəареи амамзаареи дыдмыргəаҟуа – адунеи иахьабалак абри аҩыза\nаҧсҭазаара аҧҵара ауаҩы зегь иреиҳау игəыҕрақəа ишыруакыу хшыҩзышьҭра азуа,\nиара убас, ауаҩы аџьамыҕəеи ахəуреи иаартны дырҿамгылар ада царҭа имамкəа аҟынӡа инамгараз,\nауаҩы изинқəа азакуан амчра иамыхьчар ада ҧсыхəа шыҟам хшыҩзышьҭра азуа,\nиара убас ажəларқəа реиҩызара аизҳазыҕьара ацхыраара шаҭахыу хшыҩзышьҭра азуа,\nиара убас Еиду Амилаҭқəа Реиҿкаара иалахəу ажəларқəа ауаҩ ихадароу изинқəеи, ипатуи, ауаҩ ихаҭара\nаҳаракыреи, хаҵеи ҧҳəыси зинла реиҟарареи – абарҭ зегь рахь ирымоу агəрагара рыҧҟаҧҵа аҟны\nишьақəрҕəҕəаны ауаажəларратə ҿиареи ауаҩ еиҳа ахақəиҭра иманы иҧсҭазаара аиҕьтəреи иацхраарц\nшырыӡбаз хшыҩзышьҭра азуа,\nиара убас еилахəу аҳəынҭқаррақəеи Еиду Амилаҭқəа Реиҿкаареи рус еицурала, зегь еицырзеиҧшу\nаҳаҭыреиқəҵареи ауаҩытəыҩса изинқəеи ихадароу ихақəиҭрақəеи рымҩаҧгара иацхраарц ахьырыӡбаз\nхшыҩзышьҭра азуа,\nиара убас арҭ азинқəеи ахақəиҭрақəеи еицеиҧшны зегь рзы аилкаареи, рхы иадырҵаз абри аус\nанагӡареи аҵак ду шрымоу хшыҩзышьҭра азуа\nАссамблеиа Хада\nирыланаҳəоит ауаҩытəыҩса изинқəа Зегьеицырзеиҧшу Адекларациа, ажəларқəеи аҳəынҭқаррақəеи зегьы\nзынагӡара рҽазыршəо хықəкык аҳасабала иахəаҧшны, дарбанзаалак ауаҩи, аилазаара иарбан\nхуҭазаалакгьы абри Адекларациа рхы иархəаны, аҵарадырра аларҵəара амҩала абарҭ азинқəеи\nахақəиҭрақəеи ҳаҭыр рықəҵара иацхраауа, еиуеиҧшым амилаҭтəи, жəларбжьаратəи апрогрессивтə усхкқəа\nрынагӡарала, иахьабалк, Еиду Амилаҭқəа Реиҿкаара иалахəу аҳəынҭқаррақəа рыҟнеиҧш, урҭ рнапаҵаҟа\nиҟоу атəылақəа ирықəнхо ажəларқəагьы еицырзеиҧшны ирыдыркыларц, иагьынарыгӡаларц азы.\nАхəҭаҷ 1\nДарбанзаалак ауаҩы дшоуп ихы дақəиҭны. Ауаа зегь зинлеи патулеи еиҟароуп. Урҭ ирымоуп ахшыҩи\nаламыси, дара дарагь аешьеи аешьеи реиҧш еизыҟазароуп.\nАхуҭаҷ 2\nДарбанзаалак ауаҩы абри Адекларациа ирыланаҳəо азинқəеи ахақəиҭрақəеи зегь имазароуп, милаҭлеи,\nхаҵалеи ҧҳəыслеи, бызшəалеи, хылҵшьҭралеи, динлеи, маллеи, маҵуралеи, нхарҭа ҭыҧлеи\nдунеихəаҧшышьалеи, цəаҧшшəахəылеи дызҵазкуазаалак.\nИара убас дахьықəнхо атəыла аполитикатə, азинтə, ма Адунеижəларбжьаратəи астатус\nзеиҧшразаалак, уи атəыла хьыҧшымзаргь, ма ахатə напхгара амамкуа аӡəыр инапаҵаҟа иҟазагь,\nмамзаргьы даҽакала ахақəиҭра наӡа амамзаргьы.\nАхəҭаҷ 3\nДарбанзаалак ауаҩы аҧсҭазаареи, ахақəиҭреи, хаҭала аӡə диламкьысуа аҟазаареи рзин имоуп.\nАхəҭаҷ 4\nДарбанзаалак ауаҩы атəра дҭаргыламзароуп, ма акгьы дақəиҭымкəа ҽаӡə инапаҵаҟа дыҟамзароуп; атəреи\nатəыҭииреи зеиуахк рылазаалагьы рзин ыҟам.\nАхəҭаҷ 5\nДарбанзаалак ауаҩы ирҳəацəарара, иргəаҟра, иаҳаҭыр аларҟəра, иакəым иақəыршəара залшом.\nАхəҭаҷ 6\nДарбанзаалак ауаҩы, тəылас дахьыҟазаалакгьы азин имоуп иара изинхаҭара азхарҵаларц.\nАхəҭаҷ 7\nАзакəан аҿаҧхьа ауаа зегь еиҟароуп, насгьы еилых ҟамҵакəа азин рымоуп азакəан еиҟараны\nиахьчаларц. Дарбанзалак ауаҩы изинқəа реилагара, ма игəы иаҭахымкəа зинеилагарак иалархəра\nазакəан иалнамыршозароуп.\nАхəҭаҷ 8\nДарбанзаалак ауаҩы аконституциа ма азакəан ирҭаз ихадароу изинқəа анааилагаха азин имоуп\nиашьашəалоу амчхара змоу амилаҭтə усӡбарҭала изинқəа реиҭашьақəыргылара.\nАхəҭаҷ 9\nДарбанзаалак ауаҩы хаҳəатəыла ирбаандаҩтəра, иаанкылара, мамзаргьы иқəцара ҟалом.\nАхəҭаҷ 10\nДарбанзаалак ауаҩы, иара изинқəеи уалс идуи еилкаахарцаз, насгьы иара идырҵоз ашьауҕатə аара\nҵаҵҕəыс иамоу ашьақəыргылараз азин имоуп зегьы рзы иҟоу аиҟарара ихы иархəаны иус аартны,\nиашала, ихьыҧшым аусӡбара иаӡбартə аҟаҵара.\nАхəҭаҷ 11\nДарбанзаалак, ацəгьара ҟаиҵеит ҳəа ахара здырҵаз ауаҩы, азин имоуп аара змам ҳəа дыҧхьаӡазарц,\nиду аара азакəанмҩа инақəыршəаны, иаарту усӡбарала еилырганы ишьақəыргылахаанӡа. Аара здырҵо\nизаҧҵахароуп закəанла ихы ихьчартə еиҧш аҭагылазаашьақəа.\nДарбанзаалак ауаҩы заа иҟаиҵахьаз ирахəым уск ма иуалҧшьа ахьынеимыгӡаз азы аус даҭаны\nиқəӡбара ҟалом, аара зхаидырҵо аус инапы аналакыз амилаҭтə закəан ма адунеижəларбжьаратəи азин\nас еиҧш иҟоу аус цəгьоураны иамҧхьаӡозҭгьы. Насгьы еиҳа еицəоу хьырхура дузақəыршəом, ацəгьара\nаниуаз аамҭаз хьырхушьас иҟаз аамҷыдрахаз.\nАхəҭаҷ 12\nДарбанзаалак ауаҩы ихатəи иҭаацəаратə ҧсҭазаареи хаҳəатəыла, азакəан иаҵанамкуа аҧырхагахара\nаӡəгьы азин имам, иара убасгьы инхарҭа ҭыҧи, шəҟəыла‐быҕьшəыла имоу аимадарақəа рымаӡеи, ихьӡ‐\nиҧшеи иаҳаҭыри кьыс рықəым. Дызусҭзаалак абас еиҧш ианиҧырхагаха ма ианилакьыс аамҭаз азакəан\nдахьчароуп.\nАхəҭаҷ 13"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "478b9dc5dd4a95598f2441e7cf12317c",
            "Index": 1,
            "Label": "2",
            "Size": [
                595.0,
                842.0
            ],
            "Text": "Дарбанзаалак ауаҩы ҳəынҭқаррас дахьыҟазаалакгьы дахцо‐дахьаауеи, иахьааиҭаххалак иҭыӡ‐ҭыҧ\nалхреи дрықəиҭуп.\nДарбанзаалак ауаҩы иарбан тəылазаалакгьы, иара итəылагь убрахь иналаҵан далҵны ацареи\nиҧсадгьылахь ахынҳəреи рзин имоуп.\nАхəҭаҷ 14\nДарбанзаалак ауаҩы иара итəылаҿ дыкҿацалан дрымазар, азин имоуп даҽа тəым тəылак аҿы\nахыҵəахырҭа аҧшаара.\nАри азин хархəара амоуроуп, аполитикатə ҵакы змоу ацəгьоура акəымкəа ус даҽа цəгьоурак иуызар,\nмамзаргьы Еиду Амилаҭқəа Реиҿкара ахықəкəеи апринципқəеи ирҿагыло уск иадҳəалазар.\nАхəҭаҷ 15\nДарбанзаалак ауаҩы азин имоуп атəылауаҩ ҳəа ахьӡ аиура.\nДарбанзаалак ауаҩы хаҳəатəыла итəылауаҩра ма итəылауаҩра аҧсахразы имоу азин иалхəдаара ҟалом.\nАхəҭаҷ 16\nЗықəра наӡоу арҧарацəеи аҳəса хəҷқəеи цəаҧшшəахəыла, милаҭла ма динхаҵарала ҳəа ҧкра ҟамҵакуа\nаҭаацəара алалара азин рымоуп. Урҭ аҭаацəара ианалало аамҭазгьы, ҭаацəаракны ианеицынхогьы,\nмамзаргьы еилыҵуазар аӡəи аӡəи зинла еиҟароуп.\nАҭаацəара алаларазы ашəҟəҭагалара ҟалоит аҭаацəара иалало рҩыџьагьы ирҭахны, еиқəшаҳаҭны\nеибагозар.\nАҭаацəара ҧсабаратəла ауажəларратə еилазаара гəцəс иамоуп, убри аҟынтə аилазаарагь\nаҳəынҭқаррагь аҭаацəара рыхьчозароуп.\nАхəҭаҷ 17\nДарбанзаалак ауаҩы азин имоуп амазара ихала ма ҽаџьоукы дрылахəны ҧшəымара азиуа дыҟазарц.\nАӡəымзар аӡəгьы хаҳəатəыла имазара имхра ҟалом.\nАхəҭаҷ 18\nДарбанзаалак ауаҩы ихəыцреи, иламыси, идинхаҵареи дрықəиҭны аҟазаара азин имоуп; ари азинахь\nиаҵанакуеит ауаҩы идинхаҵареи идунеихəаҧшышьеи рыҧсахра ақəиҭра ахьилшо, азин имоуп иара\nубасгьы идини идунеихəаҧшышьеи рымаҵ иулар ихала, ма егьырҭ ауаа дрылахəны, иаартны,\nмамзаргьы хаз ҷыдала, еиуеиҧшым анцəахаҵара иацу аритуалтə ҵасқəеи аусхкқəеи рынагӡара.\nАхəҭаҷ 19\nДарбанзаалак ауаҩы иара идунеихəаҧшышьа дақəиҭуп, насгьы ишиҭахыу уи аарҧшра азин имоуп; ари\nазин иаҵанакуа‐досу иара идунеихəаҧшышьа ҧымкрыда дықəныҟəалар илшоит, иара убасгьы\nдарбанзаалак аҳəынҭқарратə ҳəаақəа днырымкыло, ишааиҭаххалак, еиуеиҧшым адыррақəеи аидеақəеи\nрыҧшаареи, риуреи, иара излаиманшəалоу амҩақəа рыла ауаа рыларҵəареи илшоит ҳəа ауп.\nАхəҭаҷ 20\nДарбанзаалак ауаҩы аҭынчратə еизарақəеи ахеидкылақəеи ахрылархəра азин имоуп.\nАӡəымзар аӡəгьы мчыла џьара хеидкылак иалаҵара ҟалом.\nАхəҭаҷ 21\nДарбанзаалак ауаҩы иҳəынҭқарра напхгара аҭара ихы алаирхəыр илшоит хаҭала, мамзаргьы зхы\nиақəиҭу алхрала иалхыу ахаҭарнакцəа рыла.\nДарбанзаалак ауаҩы егьырҭ зегь реиҧш азин имоуп иҳəынҭқарраҿ амаҵураҭыҧ аанкылара.\nАжəлар ргəаҳəара акəхароуп аиҳабыра рымчра шьаҭас иаиуа4 урҭ ргəаҳəара зныҧшуа аамҭа‐аамҭала,\nнасгьы еилагарада имҩаҧгоу алхрақəа роуп. Алхрақəа мҩаҧысуазароуп зегьы еицырзеиҧшу, еиҟароу\nалхратə зинтə шьаҭа инақəыршəаны, маӡа бжьыҭирала мамзаргьы ауаҩы ихы дақəиҭны ибжьы аҭира\nилзыршо даҽа мҩақəак азыҧшааны.\nАхəҭаҷ 22\nДарбанзаалак ауаажəларратə еилазаара иалахəу ауаҩы ауаажəларратə маншəалара имазарц азы,\nиара убас иаҳаҭыр аламырҟəреи, ихаҭара ҿиара аиуларци рзы ихы иаирхəарц илшоит аекономикеи\nауаажəларреи акульутреи рганахь ала имоу азинқəа, амилаҭтə ҽазышəарақəеи адунеижəларбжьаратəи\nаицхыраарақəеи рыбзоурала иарбан ҳəынҭқарразаалак ашьақəгылашьеи абеиарақəа иамои зеиҧшроу\nинақəыршəаны.\nАхəҭаҷ 23\nДрбанзаалак ауаҩы имоуп аџьеи иара ииҭахыу аусхк алхреи рзин, насгьы изаҧҵазароуп иусураз\nиахəҭоу аҭагылазаашьа бзиақəа, усурада даанымхарцаз дзыхьчаша азингьы имазароуп.\nДарбанзаалак ауаҩы, изинқəа рҟны ҧкрак ҳəа ҟамҵакуа иџьабаа иашьашəалоу аџьаҧса аиура азин\nимоуп.\nДарбанзаалак аус зуа ауаҩы иара ихəҭоу, насгьы изхаша, ихи иҭаацəареи қəнагала изланыҟəигаша\nиџьабааҧса аиура азин имоуп, зны‐зынлагь ҧсыхəа анимам аамҭазы асоциалтə цхыраара иоулароуп.\nДарбанзаалак ауаҩы азаанаҭтə еидгылақəа раҧҵареи, иара интересқəа рыхьчараз азаанаҭтə\nеидгылақəа ралахəхареи азин имоуп.\nАхəҭаҷ 24\nДарбанзаалк аҧсшьареи, иҧсшьара аамҭа иара ишиҭахыу аиҿкаареи рзин имоуп, иусура мшы\nаркьаҿреи ауалафахəы зхыршəаауа изаамҭанытəиу аҧсшьара мшқəа риуреи азин абрахь иналаҵаны.\nАхəҭаҷ 25\nДарбанзаалак ауаҩы, ифатə‐ижəтə, ишəҵатəы, иҩны‐игəара, амедицинатə хылаҧшреи асоциалтə\nманшəалареи уҳəа зда ҧсыхəа имам зегьы рганахь ала убри еиҧш аҧсҭазаара азин имазароуп иара\nихгьы иҭаацəарагь ргəабзиареи рыбзазареи ирыгмыжькуа иныҟəигаларц азы, иара убасгьы усурада\nданаанха, ма данычмазҩха, ма ааха ҕəҕəа аниоу, данеибаха ма данажə аамҭазы, мамзаргьы иара\nихарамкуа ихы изныҟəымго даныҟала имазароуп ахныҟəгараз ацхыраара азин.\nАнацəеи ахəыҷқəеи иҷыдоу ахылаҧшреи ацхыраареи рзин рымоуп. Дарбан хəыҷызаалакгьы, аҭаацəараҿы\nдиизаргьы, днашҧазаргьы социалла дыхьчазароуп.\nАхəҭаҷ 26\nДарбанзаалак ауаҩы аҵара азин имоуп. Аҵара аиура, алагамҭатəи абжьаратəи ирыдамхаргьы, хəыда‐"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Image": "5ddda1ae5c6644a7817b51302b8c6243",
            "Index": 2,
            "Label": "3",
            "Size": [
                595.0,
                842.0
            ],
            "Text": "сада иҟазароуп. Алагамҭатə ҵара зда ҧсыхəа ыҟам акакəзароуп. Атехникатə, ма апрофессионалтə\nҵара изҭаххалак зегьы ироуртə аҭагылазаашьа ыҟазароуп. Иреиҳау аҵарагьы, досу илшара зеиҧшроу\nала, иқəманшəалахо зеиҧшроу еиҧш изҭаххалак зегьы аиура азин рымазароуп.\nАҵара ауаҩы ихаҭара инаӡаны аҿиара иацхраауазароуп, иара убасгьы ауаҩы изинқəеи ихадароу\nихақəиҭрақəеи рышҟа иҟоу аҳаҭырқəҵара шьҭнахуазароуп. Аҵара адунеи ажəларқəа зегь рыбжьареи,\nцəаҧшшəахəылеи, хылҵшьҭралеи динхаҵаралеи еихшоу ауаа ргəҧқəа рыбжьареи аилибакаареи,\nанеибачҳареи, аиҩызареи ирыцхраауазароуп, насгьы Еидҵоу Амилаҭқəа Реиҿкаара аҭынчра\nарҕəҕəаразы имҩаҧнаго аусура иацхраауазароуп.\nАҭаацəа рхəыҷқəа рықəра маҷнаҵ азин рымоуп рхəыҷқəа рзы еиҕьуп ҳəа ҵара хкыс ирыҧхьаӡо алхра.\nАхəҭаҷ 27\nДарбанзаалак ауаҩы азин имоуп акультуратə ҧсҭазаара иара ишиҭахыу алахəхара, аҟазара гəахəара\nинаҭо аҟаҵара, аҵарадырратə прогресс аҽалархəра, насгьы уи уаҩы инаҭо абеиарақəа рхархəара.\nДарбанзаалак анаукатə, алитературатə, ма асахьаркыратə усумҭақəа аҧызҵаз иусумҭақəа рганахь\nала имоу ауаҩышəаратəи аматериалтəи интересқəа рыхьчара азин имоуп .\nАхəҭаҷ 28\nДарбанзаалак ауаҩы абри Адекларациаҿ зыӡбахə ҳəоу азинқəеи ахақəиҭрақəеи инагӡаны аҧсҭазаараҿы\nаларҵəара алзыршаша ауаажəларратəи адунеижəларбжьаратəи еиҿкаашьақəа рзин имоуп.\nАхəҭаҷ 29\nДарбанзаалак ауаҩы аилазаара аҿаҧхьа идуп еиуеиҧшым ауалқəа. Убри аилазаара аҩныҵҟоуп иара\nихаҭарагьы инагӡаны ҧымкрыда иахьҿиауа.\nАбарҭ азинқəеи ахақəиҭрақəеи рынагӡараан ауаҩы дҧызкуа ҳəа акгьы ыҟамзароуп, егьырҭ ауаа рзинқəеи\nрхақəиҭрақəеи иахəҭоу аҳаҭырқəҵара роурц азы, насгьы ауаҩышəара дҵак аҳасабала хра зланы иқəнаргыло\nазҵаатəқəа рынагаразы, адемократиатə еилазаараҿ ауаажəларратə еиҿкаара ашьақəыргылареи азеиҧш\nмышхəабзазареи рзы азакəан ишьақəнаргыло ҧкрақəак рыда.\nАбарҭ азинқəеи ахақəиҭрақəеи рынагӡара Еидҵоу Амилаҭқəа Реиҿкаара ахықəкқəеи апринципқəеи\nирҿамгылозароуп.\nАхəҭаҷ 30\nАбри Адекларациаҿ иану иарбан хəҭаҷзаалакгьы хаз игоу ҳəынҭқаррак, ма гəҧҩык ауаа, мамзаргьы\nхаҭала аӡəы абраҟа зыӡбахə ҳəоу азинқəеи ахақəиҭрақəеи раҧыхраз аусқəа рымҩаҧгара азин инаҭоушəа\nаилкаара иашам."
        }
    }
}
