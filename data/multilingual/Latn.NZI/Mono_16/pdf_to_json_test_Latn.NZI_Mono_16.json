{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469785,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "EWIADEAMRA NOLOB\u0186L\u0190 M\u0186\u0186 FALE SONLA NWO ADENLENYIANL\u0190 NE M\u0186 LA ANWO\nM\u0186LEB\u0190BO\nW\u0254 mek\u025b ala m\u0254\u0254 Maanle Maanle m\u0254\u0254 w\u0254 Eku ye anu la gyinlabel\u025b nee\np\u025bp\u025bz\u025bl\u025b nee anwoadenlenyianl\u025b a fa atianwolil\u025b, p\u025bp\u025blil\u025b nee anzondwol\u025b\nba ewiade anu la,\nW\u0254 mek\u025b ala m\u0254\u0254 menli \u025bmbu sonla nwo adenlenyianl\u025b ne m\u0254 bie amaa \u0254lua\nzo ny\u025ble\u025b mgbane mgbane d\u0254\u0254nwo \u025bsisi \u025bmaa menli adwenle \u025bz\u025bkye, nee\newiade ne m\u0254\u0254 \u025bl\u025bba m\u0254\u0254 sonla biala banyia adenle aha edw\u025bk\u025b biala m\u0254\u0254\n\u0254daye \u0254kulo, nee diedi biala m\u0254\u0254 \u0254daye \u0254kulo k\u025b \u0254die \u0254di na \u0254nzulo la,\n\u025bmaa b\u025bla ye ali k\u025b, \u025bhye a le awienvol\u025bma anyelazo kpole kpal\u025b la,\nW\u0254 mek\u025b ala m\u0254\u0254 \u0254hyia, saa b\u025bnr\u025bhy\u025b sonla b\u025bnr\u025bmaa \u0254nr\u025bho \u0254nr\u025btia\n\u025bsisil\u025b nee atiseseb\u025by\u025bl\u025b, k\u025b \u0254w\u0254 k\u025b m\u025bla b\u0254 sonla nwo adenlenyianl\u025b ne\nm\u0254 anwo bane la,\nW\u0254 mek\u025b ala m\u0254\u0254 \u0254hyia k\u025b b\u025bmaa ag\u0254nwol\u025by\u025bl\u025b w\u0254 Maanle Maanle avinli\nk\u025bnyia anyuh\u0254l\u025b la,\nW\u0254 mek\u025b ala m\u0254\u0254 Maamgbole Koy\u025bl\u025b ne anu amra \u025bva b\u025b diedi m\u0254\u0254 w\u0254 sonla\nnwo adenlenyianl\u025b ne m\u0254, ye gyinlabel\u025b nee ye dibil\u025b nee mrenya nee\nmraal\u025b adenlenyianl\u025b p\u025bp\u025b ne m\u0254 anu la \u025bwula sonla nwo adenlenyianl\u025b nwo\nm\u025bla ne m\u0254\u0254 b\u025bf\u025bl\u025b ye \"Kyata\" (Charter) ne anu na b\u025blie b\u025bdo nu k\u025b b\u025bboa\nb\u025bamaa menli anyia anyuh\u0254l\u025b nee t\u025bnlabel\u025b kpal\u025b w\u0254 atianwolil\u025b b\u0254k\u0254\u0254 nu\nla,\nW\u0254 mek\u025b ala m\u0254\u0254 Maanle Maanle m\u0254\u0254 w\u0254 Maamgbole Koy\u025bl\u025b Eku ne anu nee\nMaamgbole Koy\u025bl\u025b ne \u025bbo \u025bw\u0254k\u025b k\u025b b\u025bmaa awie biala anye az\u0254 sonla nwo\nadenlenyianl\u025b nee atianwolil\u025b ne m\u0254 na b\u025bali zol\u025b kpal\u025b la,\nW\u0254 mek\u025b ala m\u0254\u0254 adenlenyianl\u025b nee atianwolil\u025b \u025bhye m\u0254 anwo ndeleb\u025bbo\nkpal\u025b hyia kpole kpal\u025b maa \u025bw\u0254k\u025bb\u0254l\u025b ne azolil\u025b anz\u025b\u025b munlilil\u025b ne la,\nAti, K\u025bkala\nMAAMGBOLE KOY\u0190L\u0190 AYIA NE\nb\u0254 nolo k\u025b\nEwiadeamra Nolob\u0254l\u025b M\u0254\u0254 Fale Sonla Nwo Adenlenyianl\u025b Nwo \u0190hye\nle debie ko m\u0254\u0254 yelie yedo nu yemaa awie biala nee Maanle biala, amaa\nawie biala nee Eku biala m\u0254\u0254 dahuu k\u025bva. Nolob\u0254l\u025b \u025bhye k\u025bzie ye adwenle\nnu la ab\u0254 m\u0254denle alua ngilehilel\u025b nee ndetel\u025b zo yeamaa nidi ara\nadenlenyianl\u025b nee atianwolil\u025b \u025bhye m\u0254 anwo, na eza yealua ng\u0254zo ndenle\nzo, Maanle nee Maanle Maanle zo, yeaboa yeamaa menli m\u0254\u0254 w\u0254 Maanle\nMaanle m\u0254\u0254 w\u0254 Eku ne anu nee Maanle Maanle m\u0254\u0254 Eku ne sie b\u025b la anu amra\namuala alie ado nu kpal\u025b na b\u025bali zol\u025b kpal\u025b.\nEdw\u025bk\u025bkp\u0254k\u025b 1\nMenli muala di b\u025b ti anwo na eza noko b\u025bs\u025b w\u0254 dibil\u025b nee adenlenyianl\u025b\nnu. B\u025bl\u025b ndwenlenwo nee adwenle, yem\u0254ti \u0254w\u0254 k\u025b b\u025bkile adiemay\u025bl\u025b b\u025bmaa",
            "Image": "daa11fa3a6d85a6e38d3661d1437e207"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "b\u025b nwo ngoko.\nEdw\u025bk\u025bkp\u0254k\u025b 2\nSonla ko biala l\u025b adenle nyia adenlenyianl\u025b nee atianwolil\u025b ne m\u0254 m\u0254\u0254\nb\u025bva b\u025bwula Sonla Nwo Adenlenyianl\u025b Nwo Nolob\u0254l\u025b \u025bhye anu la amuala bie.\n\u0186nle k\u025b ngakyile anz\u025b\u025b ngilehilenu anz\u025b\u025b nyeyenu biala m\u0254\u0254 fale menli\nekpunli, menli ngakyile, nrenya anz\u025b\u025b raal\u025b, ane\u025b, Nyamenlezonlenl\u025b,\nmaany\u025bl\u025b anz\u025b\u025b adwenle bie, Maanle anz\u025b\u025b menli abohilel\u025b, agyapade\u025b,\nawol\u025b anz\u025b\u025b gyinlabel\u025b gy\u025bne biala anwo la bie ba.\nEza noko \u0254nke k\u025b b\u025bkile ngakyile anz\u025b\u025b nyeyenu biala w\u0254 maany\u025bl\u025b,\nm\u025blazolil\u025b nu, anz\u025b\u025b maanle zo gyinlabel\u025b nu w\u0254 maanle ne anz\u025b\u025b \u025bleka\nm\u0254\u0254 sonla ne de la anu. Saa maanle ne di \u0254 ti anwo o, saa maanle gy\u025bne a\nnea zo o, saa \u0254nli \u0254 ti anwo o, \u0254nle k\u025b ngakyile anz\u025b\u025b ngilehilenu biala\nba nu.\nEdw\u025bk\u025bkp\u0254k\u025b 3\n\u0186w\u0254 k\u025b awie biala nyia ngoane, fanwodi nee sonla nwo baneb\u0254l\u025b.\nEdw\u025bk\u025bkp\u0254k\u025b 4\n\u0186nle k\u025b b\u025by\u025b awie biala kanra. \u0186w\u0254 k\u025b b\u025btua aanray\u025bl\u025b nee aanra \u025bd\u0254nel\u025b\nw\u0254 adenle biala anu.\nEdw\u025bk\u025bkp\u0254k\u025b 5\n\u0186nle k\u025b b\u025bkile awie biala nyane anz\u025b\u025b b\u025by\u025b ye atiseseb\u025b, amumuy\u025b anz\u025b\u025b\nb\u025bgua \u0254 nyunlu aze anz\u025b\u025b b\u025btwi \u0254 nyunlu.\nEdw\u025bk\u025bkp\u0254k\u025b 6\nK\u025b m\u0254\u0254 m\u025bla se la, \u025bleka biala m\u0254\u0254 awie biala lua la \u0254w\u0254 k\u025b b\u025bnwu k\u025b\n\u0254daye \u0254le sonla.\nEdw\u025bk\u025bkp\u0254k\u025b 7\nK\u025b m\u0254\u0254 m\u025bla se la, menli k\u0254s\u0254\u0254ti s\u025b p\u025bp\u025b m\u0254\u0254 \u0254nle k\u025b ngakyile anz\u025b\u025b\nngilehilenu biala ba m\u025bla ne m\u0254\u0254 b\u0254 b\u025b nwo bane p\u025bp\u025b la anu. Menli\nk\u0254s\u0254\u0254ti l\u025b adenle nyia b\u025b nwo baneb\u0254l\u025b p\u025bp\u025b m\u0254\u0254 ko tia ngilehilenu anz\u025b\u025b\nnyeyenu m\u0254\u0254 tia Nolob\u0254l\u025b \u025bhye nee debie biala m\u0254\u0254 maa z\u025bhae nyeyenu ne\nadenle la.\nEdw\u025bk\u025bkp\u0254k\u025b 8\nSonla biala l\u025b adenle k\u025b saa awie y\u025b debie m\u0254\u0254 tia anwoadenlenyianl\u025b ne\nm\u0254 m\u0254\u0254 maamul\u025b nwo m\u025bla anz\u025b\u025b m\u025bla \u025bva \u025bmaa ye la a, \u0254w\u0254 k\u025b k\u0254\u0254to ne m\u0254\npep\u025b die ye.\nEdw\u025bk\u025bkp\u0254k\u025b 9\n\u0186nle k\u025b b\u025bkye sonla, b\u025bfa sonla b\u025bsie anz\u025b\u025b b\u025bye sonla b\u025bfi maanle ne\nanu w\u0254 mek\u025b m\u0254\u0254 \u0254t\u025bfonle m\u025bla anz\u025b\u025b m\u025bla \u025bmmaa adenle la.\nEdw\u025bk\u025bkp\u0254k\u025b 10",
            "Image": "8eff36a77d0e00d4f1f3fd3d0340563e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "W\u0254 awie biala adenlenyianl\u025b nee ye gyima ne m\u0254 anwo adwenleval\u025b nwo\nanz\u025b\u025b saa b\u025bka k\u025b awie biala \u025by\u025b \u025btane a \u0254w\u0254 k\u025b k\u0254\u0254to m\u0254\u0254 di \u0254 ti anwo\nna \u0254nli m\u0254guazo la di ye edw\u025bk\u025b w\u0254 bagua nu.\nEdw\u025bk\u025bkp\u0254k\u025b 11\nSonla biala m\u0254\u0254 b\u025bk\u025bha k\u025b yey\u025b \u025btane m\u0254\u0254 \u0254di k\u025b b\u025btwe \u0254 nzo la l\u025b adenle\nka k\u025b \u0254nze edw\u025bk\u025b ne anwo bie kyes\u025b b\u025bdi ye edw\u025bk\u025b w\u0254 bagua nu k\u0254\u0254to na\nk\u0254\u0254to ne bua ye f\u0254l\u025b k\u025b m\u0254\u0254 m\u025bla se la. W\u0254 k\u0254\u0254to \u025bk\u025b ne \u0254w\u0254 k\u025b \u0254nyia\nniny\u025bne m\u0254\u0254 \u0254fa \u0254pep\u025b \u0254die \u0254 nwo la kolaa.\n\u0186nle k\u025b b\u025bbua sonla biala f\u0254l\u025b w\u0254 ny\u025ble\u025b \u025btane biala m\u0254\u0254 w\u0254 mek\u025b m\u0254\u0254\n\u0254y\u025ble z\u0254hane ny\u025ble\u025b ne la \u025bnee \u0254nle \u025btane m\u0254\u0254 \u0254tia maanle anz\u025b\u025b maanle\nmaanle m\u025bla la anwo. Anz\u025b\u025b \u0254nle k\u025b b\u025btwe sonla ne anzo b\u025bmaa \u0254t\u025bla m\u0254\u0254\nb\u025bp\u025b b\u025bdo \u025bk\u025b ne w\u0254 mek\u025b m\u0254\u0254 \u0254y\u025ble \u025btane ne la.\nEdw\u025bk\u025bkp\u0254k\u025b 12\n\u0186nle k\u025b menli fa b\u025b nloa wulowula awie feabo, ye abusua, ye sua nu\nedw\u025bk\u025b nu anz\u025b\u025b \u0254nle k\u025b b\u025bkenga ye ah\u025blata anz\u025b\u025b b\u025bb\u0254 ye anyiemgba\nb\u025bs\u025bkye ye anyunlunyia. Sonla z\u025bhae l\u025b adenle maa m\u025bla ne pep\u025b die ye\nanz\u025b\u025b b\u0254 \u0254 nwo bane w\u0254 z\u025bhae akp\u0254semadi \u025bb\u025bla ne m\u0254 anwo.\nEdw\u025bk\u025bkp\u0254k\u025b 13\nSonla biala l\u025b adenle \u0254fi \u025bleka m\u0254\u0254 \u0254de la \u0254k\u0254t\u025bnla \u025bleka biala m\u0254\u0254\n\u0254kulo la.\nSonla biala l\u025b adenle \u0254fi maanle biala anu nee ye maanle nu \u0254k\u0254 maanle\ngy\u025bne nu na \u0254kola \u0254sia \u0254ba ye maanle nu.\nEdw\u025bk\u025bkp\u0254k\u025b 14\nSonla biala l\u025b adenle k\u025b saa \u0254l\u025bnwu amane\u025b w\u0254 ye maanle nu a \u0254kola\n\u0254nriandi \u0254k\u0254 maanle gy\u025bne nu \u0254maa b\u025bmaa ye \u025bleka \u0254t\u025bnla anz\u025b\u025b b\u025bb\u0254 \u0254 nwo\nbane.\nSaa amane\u025b ne m\u0254\u0254 ahenle ne \u025bl\u025bnwu ye la \u025bnvi anz\u025b\u025b \u025bnlua maany\u025bl\u025b ti\nanz\u025b\u025b ye ny\u025ble\u025b ne tia Maamgbole Koy\u025bl\u025b m\u025bla ne nee ye bodane ne m\u0254 a,\nyem\u0254 maanle gy\u025bne ne \u025bnl\u025b adenle k\u025b \u0254k\u025blie ye azie anz\u025b\u025b \u0254k\u025bb\u0254 \u0254 nwo\nbane.\nEdw\u025bk\u025bkp\u0254k\u025b 15\nSonla biala l\u025b adenle k\u025b \u0254y\u025b ekulomani.\n\u0186nle k\u025b b\u025bbu ekulomani biala k\u025b \u0254le \u025by\u025bvol\u025b la. Eza noko \u0254nle k\u025b b\u025bsi\nawie biala m\u0254\u0254 kpond\u025b k\u025b \u0254kakyi ye ekulomaniy\u025bl\u025b la adenle w\u0254 mek\u025b m\u0254\u0254\nm\u025bla \u025bmmaa adenle la.\nEdw\u025bk\u025bkp\u0254k\u025b 16\nMrenya nee mraal\u025b m\u0254\u0254 b\u025bk\u025bdwu agyal\u025bh\u0254l\u025b la, saa b\u025ble duzu menli o, saa\nb\u025bvi duzu maanle nu o, anz\u025b\u025b saa b\u025bk\u0254 duzu as\u0254ne o, b\u025bl\u025b adenle b\u025bgya b\u025b\nnwo na b\u025bb\u0254 \u025bdane. B\u025b mu nwi\u0254 b\u025bl\u025b adenle p\u025bp\u025b w\u0254 agyal\u025b nwo, w\u0254 b\u025b\nagyal\u025b nee b\u025b ewoleb\u0254l\u025b nu.",
            "Image": "18af4254ab2024eb97aad23056bf1ca8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "\u0186w\u0254 k\u025b menli nwi\u0254 ne die to nu kolaa na b\u025bagya b\u025b nwo.\nKunli nee yel\u025b nee b\u025b mra a le ekpunli m\u0254\u0254 b\u0254 sua \u025bkyekyel\u025b bo anz\u025b\u025b\nekpunli m\u0254\u0254 t\u025bl\u025b y\u025b menli d\u0254\u0254nwo a, yem\u0254ti \u0254w\u0254 k\u025b menli ekpunli ne nee\nmaanle ne m\u0254\u0254 b\u025bw\u0254 nu la sinza b\u025b.\nEdw\u025bk\u025bkp\u0254k\u025b 17\nSonla biala l\u025b adenle k\u025b \u0254nyia \u0254 ti anwo agyapade\u025b, eza noko \u0254l\u025b adenle\nk\u025b \u0254 nee awie m\u0254 b\u0254 nu nyia agyapade\u025b.\n\u0186nle k\u025b awie biala hwele ye agyapade\u025b w\u0254 mek\u025b m\u0254\u0254 m\u025bla \u025bmmaa adenle la.\nEdw\u025bk\u025bkp\u0254k\u025b 18\nSonla biala l\u025b adenle k\u025b \u0254dwenle adwenle biala na \u0254sonle debie biala m\u0254\u0254\n\u0254kulo la, eza \u0254l\u025b adenle \u0254kakyi ye Nyamenlezonlenl\u025b ne anz\u025b\u025b ye diedi ne\nnee fanwodi, y\u025b\u025b akee noko \u0254l\u025b \u0254 nwo adenle k\u025b \u0254 ngome anz\u025b\u025b \u0254 nee menli\nw\u0254 bagua anz\u025b\u025b fealera nu \u0254kile y\u025b as\u0254ne anz\u025b\u025b ye diedi ne w\u0254\nngilehilel\u025b, ny\u025ble\u025b, \u025bzonlenl\u025b nee bo\u025bnleanl\u025b nu.\nEdw\u025bk\u025bkp\u0254k\u025b 19\nSonla biala l\u025b adenle k\u025b \u0254dwenle na \u0254ka edw\u025bk\u025b m\u0254\u0254 \u0254kulo la; eza \u0254l\u025b \u0254\nnwo adenle k\u025b \u0254fa adwenle biala m\u0254\u0254 ngyegyel\u025b biala \u025bnle nwo na \u0254dua\nnolob\u0254l\u025b ndenle ne m\u0254 biala anu \u0254kpond\u025b, \u0254tie na \u0254ka edw\u025bk\u025b \u0254kile menli\nna \u0254maa b\u025b adwenle m\u0254\u0254 ngyegyel\u025b biala \u025bnle nwo a.\nEdw\u025bk\u025bkp\u0254k\u025b 20\nSonla biala l\u025b adenle k\u0254 ayia anz\u025b\u025b eku m\u0254\u0254 anzondwol\u025b w\u0254 nu la bie.\n\u0186nle k\u025b b\u025bhy\u025b sonla b\u025bmaa \u0254k\u0254 eku nu.\nEdw\u025bk\u025bkp\u0254k\u025b 21\nSonla biala l\u025b adenle boa w\u0254 ye maanle ne \u025bbul\u025b nu, \u0254l\u025b adenle \u0254tu \u0254 nwo\n\u0254sie \u025bk\u025b \u0254maa b\u025btu y\u025b \u0254k\u0254 M\u025blalil\u025b Ayia ne bie anz\u025b\u025b \u0254boa \u0254maa b\u025btu\nmenli b\u025bk\u0254 M\u025blalil\u025b Ayia ne.\nSonla biala l\u025b adenle nyia maanle gyimay\u025bl\u025b nwo nvaso\u025b w\u0254 ye maanle ne\nanu.\nEzuavol\u025b ne \u025bhulol\u025bde\u025b ne a le Arane tumi ne a, b\u025bkile b\u025b \u025bhulol\u025bde\u025b\n\u025bhye w\u0254 mek\u025b biala nee n\u0254hal\u025b \u025bmadol\u025b m\u0254\u0254 awie biala nyia adenle to ye\nde\u025b w\u0254 feabo nu anz\u025b\u025b w\u0254 ndenle biala anu m\u0254\u0254 ngyegyel\u025b biala \u025bnle nu\nla.\nEdw\u025bk\u025bkp\u0254k\u025b 22\nAwie biala m\u0254\u0254 w\u0254 menli ekpunli avinli la \u0254w\u0254 k\u025b maanle ne sinza ye eza\n\u0254w\u0254 k\u025b maanle ne dua ye m\u0254denleb\u0254 nee maanle maanle moal\u025b zo, nee k\u025b\nmaanle ko biala ye maamul\u025b, agyapade\u025b, ezukoa, menli nee maande\u025b\ngyinlabel\u025b ne si de la azo maa sonla ko biala nyia niny\u025bne m\u0254\u0254 hyia ye\nanyunlunyia nee ye bo\u025by\u025bl\u025b nwo la.\nEdw\u025bk\u025bkp\u0254k\u025b 23",
            "Image": "1f366faf386b373ad866acd38dfbd0a4"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Sonla biala l\u025b adenle y\u025b gyima m\u0254\u0254 okulo la, Akee noko \u0254l\u025b adenle k\u025b\n\u0254nyia gyima ne anwo ahunlundwol\u025b. Eza noko \u0254w\u0254 k\u025b maanle ne boa maa awie\nbiala nyia gyima m\u0254\u0254 gyima ne \u025bnvi \u0254 sa a.\nSonla biala l\u025b adenle k\u025b gyima m\u0254\u0254 \u0254k\u025by\u025b la \u0254nyia nwol\u025b ahatual\u025b k\u025b m\u0254\u0254\nsaa awie gy\u025bne a y\u025ble gyima z\u0254hane a anr\u025b\u025b \u0254k\u025bnyia ye la.\nSonla biala m\u0254\u0254 y\u025b gyima la \u0254w\u0254 k\u025b nyia nwol\u025b ahatual\u025b kpal\u025b m\u0254\u0254 \u0254kola\n\u0254fa \u0254nea \u0254 ye nee \u0254 mra amaa b\u025b t\u025bnlabel\u025b nu ay\u025b kpal\u025b a. Eza noko \u0254w\u0254\nk\u025b \u0254nyia \u025bzinzal\u025b ne m\u0254\u0254 maanle ne fa sinza menli la bie.\nSonla biala l\u025b adenle boa gyimay\u025bl\u025b Eku nu w\u0254 ye \u025bhulol\u025bnde\u025b \u025bzinzal\u025b\nti.\nEdw\u025bk\u025bkp\u0254k\u025b 24\nSonla biala l\u025b adenle k\u025b \u0254die ye \u025bnwomenle bie na \u0254dielie \u0254 nye, na\n\u0254nyia mek\u025b ezinra m\u0254\u0254 \u0254fa \u0254y\u025b gyima na eza noko \u0254nyia mek\u025b m\u0254\u0254 saa \u0254y\u025b\ngyima dedee a \u0254fa \u0254die ye \u025bnwomenle bie na b\u025btua ye nwol\u025b kak\u025b la a.\nEdw\u025bk\u025bkp\u0254k\u025b 25\nSonla biala l\u025b adenle k\u025b \u0254 nee \u0254 ye nee \u0254 mra nyia t\u025bnlabel\u025b kpal\u025b m\u0254\u0254\nfale b\u025b ngoane, ale\u025b, \u025bdanl\u025b, dabel\u025b nee ayiley\u025bl\u025b nee niny\u025bne m\u0254\u0254 hyia\nmaa b\u025b la anwo. \u0186w\u0254 k\u025b b\u025bnyia moal\u025b w\u0254 mek\u025b m\u0254\u0254 b\u025bny\u025b gyima, anwonyane\nk\u025bb\u0254 b\u025b, b\u025bngola gyima y\u025b, kunli anz\u025b\u025b yel\u025b k\u025bwu, b\u025bk\u025by\u025b mgbanyinli\nanz\u025b\u025b \u0254lua ndenle bie azo b\u025bngola b\u025bnnea b\u025b nwo la.\n\u0186w\u0254 k\u025b mr\u025bladane nee ngakula nyia moal\u025b nee \u025bnleanl\u025b kpal\u025b. Kakula\nbiala, saa b\u025bgyale \u0254 nli anz\u025b\u025b b\u025bangya \u0254 nli na b\u025bawo na b\u025bawo ye o, \u0254w\u0254\nk\u025b b\u025bnea ye anz\u025b\u025b b\u025bsinza ye k\u025b m\u0254\u0254 \u0254f\u025bta la.\nEdw\u025bk\u025bkp\u0254k\u025b 26\nSonla biala l\u025b adenle sukoa nwoma. \u0186nle k\u025b b\u025btua nwomazukoal\u025b nwo kak\u025b\nbiala, b\u0254b\u0254 w\u0254 m\u0254leb\u025bbo nwomazukoal\u025b de\u025b ne anwo. \u0186w\u0254 k\u025b m\u0254leb\u025bbo\nnwomazukoal\u025b ne y\u025b nhy\u025b maa kakula biala. \u0186w\u0254 k\u025b menli nyia adenle sukoa\nmbulal\u025b nee milahyinli nee gyima nwo nwoma. Eza noko awie biala m\u0254\u0254 b\u0254\nm\u0254denle la kola sukoa nwoma kpole.\n\u0186w\u0254 k\u025b nwomazukoal\u025b maa awie biala t\u025bnlabel\u025b nu y\u025b kpal\u025b na \u0254maa sonla\nnwo adenlenyianl\u025b nee ye atianwolil\u025b ne m\u0254 enilil\u025b gyinla kpundii. \u0186w\u0254\nk\u025b nwomazukoal\u025b maa ndeleb\u025bbo, b\u025b kunlu \u025blil\u025b nee ag\u0254nwol\u025by\u025bl\u025b ba maanle\nmaanle avinli, menli anz\u025b\u025b as\u0254ne as\u0254ne avinli na \u0254boa \u0254maa Maamgbole\nKoy\u025bl\u025b gyima ne m\u0254\u0254 \u0254l\u025bdi m\u0254\u0254 \u0254fale anzondwol\u025b nwo la di munli.\nAwovol\u025bma l\u025b adenle k\u025b b\u025bmaa b\u025b mra sukoa nwoma m\u0254\u0254 b\u025bkulo k\u025b b\u025b mra ne\nm\u0254 sukoa la.\nEdw\u025bk\u025bkp\u0254k\u025b 27\nSonla biala l\u025b adenle k\u025b \u0254daye \u0254y\u025b maande\u025b ny\u025ble\u025b biala m\u0254\u0254 b\u025by\u025b w\u0254\nmaanle anz\u025b\u025b sua ne azo la bie, na eza \u0254nyia niny\u025bne \u025bdol\u0254l\u025b nee ab\u0254de\u025b\nnwo nr\u025bl\u025bb\u025b nwo anyuh\u0254l\u025b nvaso\u025b ne m\u0254 bie.\nSonla biala l\u025b adenle k\u025b \u0254nyia debie m\u0254\u0254 \u0254k\u025bh\u025bl\u025b m\u0254\u0254 fale ab\u0254de\u025b nwo",
            "Image": "0adcf6c62d999fefe58059754c702d6d"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "nr\u025bl\u025bb\u025b, nwoma anz\u025b\u025b debie m\u0254\u0254 \u0254k\u025bdol\u0254 la anwo baneb\u0254l\u025b.\nEdw\u025bk\u025bkp\u0254k\u025b 28\nSonla biala l\u025b adenle k\u025b \u0254 nee menli nee maanle maanle nu amra di\nngitanwo amaa yeanyia adenlenyianl\u025b nee atianwolil\u025b ne m\u0254 m\u0254\u0254 w\u0254 Sonla\nNwo Adenlenyianl\u025b Nwo Nolob\u0254l\u025b \u025bhye anu la nwo nvaso\u025b kpal\u025b.\nEdw\u025bk\u025bkp\u0254k\u025b 29\nSonla biala l\u025b gyima y\u025b fa maa ye menli m\u0254\u0254 \u0254w\u0254 b\u025b avinli la amaa \u0254lua\nzo yeahola yeanyia anyuh\u0254l\u025b anz\u025b\u025b yeali munli.\nSaa sonla biala fa ye adenlenyianl\u025b nee atianwolil\u025b ne m\u0254 ay\u025b gyima a,\n\u025bnee \u0254ngile k\u025b \u0254l\u025b adenle \u0254bulu m\u025bla zo; \u0254w\u0254 k\u025b \u0254di \u0254 g\u0254nwo m\u0254\nadenlenyianl\u025b nee atianwolil\u025b ne m\u0254 eni na \u0254b\u0254 ye \u025bb\u025bla k\u025b m\u0254\u0254 maanle ne\nm\u0254\u0254 \u0254w\u0254 nu la m\u025bla ne m\u0254 m\u0254\u0254 fale b\u025bnwonilil\u025b, anzondwol\u025b nee ye bo\u025by\u025bl\u025b\nne se la.\n\u0186nle k\u025b b\u025bdua adenlenyianl\u025b nee atianwolil\u025b \u025bhye m\u0254 azo b\u025by\u025b niny\u025bne m\u0254\u0254\n\u0254tietia anz\u025b\u025b \u0254bulu bodane nee ndenle ne m\u0254 m\u0254\u0254 Maamgbole Koy\u025bl\u025b ne\n\u025bhyehy\u025b \u025bdo \u025bk\u025b la azo.\nEdw\u025bk\u025bkp\u0254k\u025b 30\nDebie biala m\u0254\u0254 w\u0254\n\u025bngyi \u025bk\u025b ne \u025bmmaa\nangome m\u0254\u0254 \u0254maa ye\nne m\u0254 m\u0254\u0254 b\u025bhyehy\u025b\nSonla Nwo Adenlenyianl\u025b Nwo Nolob\u0254l\u025b \u025bhye anu la\nmaanle ko, anz\u025b\u025b menli ekpunli ko anz\u025b\u025b sonla ko\nadenle \u0254y\u025b debie \u0254s\u025bkye adenlenyianl\u025b nee atianwolil\u025b\nb\u025bdo \u025bk\u025b ne la a.",
            "Image": "84d03017d143e08a2aa53f0cbef57c73"
        }
    }
}
