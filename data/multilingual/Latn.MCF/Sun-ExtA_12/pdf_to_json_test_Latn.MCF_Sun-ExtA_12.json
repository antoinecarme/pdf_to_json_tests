{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469473,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Endenquimbo, diez de deciembre, 1948, nidaid abitedino\u00ebsh matses utsi-utsiec cho-chopan\u00ebdash, onquenuec. Adec cho-\nchoquid Naciones Unidas capec.\nChoashic onquepan\u00ebdash. - B\u00ebdamboec tabadnuna, quequin chuibanuna. Nuqui chuiboed dada uanuna. Nuqui dada uaid\nda\u00ebdpen nacnenshun meniac utsibo abitedishun nuqui chuiboed tantiatsiashe - quepan\u00ebdash cho-choquido. Ambi chiaid\nneid dada uaid nec.\nNidaid Abitedino\u00ebsh Cho-choquidon B\u00ebdamboec Tabadte Chiaid\nUtsi Chuinuen Naden chuin\u00ebdash\nAdashic: - B\u00ebdamboec tabadnuna, quesho: Ai, mimbi chiac padec tabadnuna, matses abitedimbo chuinanubi:\nMibi b\u00ebdamboec tabashobi cueschitono, quequid nibedtsiash. Cuesnanenquio matses ictsiash. Icsauanquid\nchushcatsiash. B\u00ebdambocquid b\u00ebdamboen ispatsiash - quequin chuipanedash nidaid abitedino\u00ebsh cho-choquidon.\nAdashic: - Enden: B\u00ebdamboec tabadnu, quesho: Padi. Cueschitono, quequin icsamen\u00ebdaidi n\u00ebbi utsi uanuna. Naden\nchuinanuna. Mimbi tantiaidi chuita. Utsibon chuisho tantiate bonquin tantiata. Dacu\u00ebdenquiocquin nata. Mibi\ncuestiapimbo iquebi - quequin chuinanuna. Adec matses utsi-utsiquets\u00ebcquiec nuquibi b\u00ebdamboec tabadtsiashe -\nquequin chuipan\u00ebdash nidaid abitedino\u00ebsh cho-choquidon.\nAdashic: - B\u00ebdamboec tabadnuna, quequin neid chiaid isun chuiquid dapan: Ai, b\u00ebdamboen chiacpadec tabadnuna, aton\nmatses chiac b\u00ebdambo ictsiash. Aid chuiquid dapa caic: Icsambo iqueque. Cuesunechitono, utsibon cac icsambo\nictsiash - quequin chuipan\u00ebdash nidaid abitedino\u00ebsh cho-choquidon.\nAdashic: - Nuquibi b\u00ebdambo iquec, cananuna - quequin chuipan\u00ebdash nidaid abitedino\u00ebsh cho-choquidon.\nAdashic: - B\u00ebdamboec tabadnuna, quequin chiac b\u00ebdambo ictsiash. Matses abitedimbo b\u00ebdambo iquec. Dada b\u00ebdambo\niquec. Chido b\u00ebdambo iquec. Bacu\u00ebbo b\u00ebdambo iquec, quequin chiac b\u00ebdambo ictsiash. Padi.\nMimbi chiac padomboen b\u00ebdamboen nainda. Cueschitono quequid chiesh\u00ebm\u00ebnquid icsambo ictsiash. Adquid nib\u00ebdnubi\nmatses abitedi dada uaquin m\u00ebquiacac b\u00ebdambo ictsiash. Adembidi dau\u00eb menebanac b\u00ebdambo ictsiash. Adecbidi\npiasenquio yec b\u00ebdamboec tabadac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nAdashic: - N\u00ebmbo cho-choquidotedi aton nidaid\u00ebn nishun aton matses nuqui chiondaid chuituidac: Ai, mimbi\nchiacpadec b\u00ebdamboec tabadnuna, quequin chiac b\u00ebdambo ictsiash - quequin chuipan\u00ebdash nidaid abitedino\u00ebsh cho-\nchoquidon.\nAdashic: - Nuqui chuiboed matses abitedimbo tantiamiac b\u00ebdambo ictsiash - quepan\u00ebdash. Aidtedba chuipan\u00ebdash.\nNuqui Chuiboed B\u00ebdambo Iquec, Quiash\nNidaid abitedino\u00ebsh cho-choquido: - Nuqui chuiboed matses abitedimbo tantiamenuna. Tantiamiac chuiquid dapabon:\nAi, adec b\u00ebdamboec tabadcuenuna, cac b\u00ebdambo ictsiash. B\u00ebdamboec tabadcuenuna, cacpadec matses abitedi b\u00ebdamboec\ntabadac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 1\nChidon tishaido yec matses abitedimbo b\u00ebdamboec isnanac b\u00ebdambo ictsiash. Chieshnanac icsambo ictsiash. Abitedimbo\nb\u00ebdamboec tabadac b\u00ebdambo ictsiash. Shubu abents\u00ebcquid\u00ebn tabadac birnboec abitedi tabadac b\u00ebdambo ictsiash -\nquequin chuipan\u00ebdash nidaid abitedino\u00ebsh cho-choquidon.\nChiaid 2.\nN\u00ebid dada uaid isash abitedi b\u00ebdamboec isnanac b\u00ebdambo ictsiash. \u00cbbi padquid con matsesuidts\u00ebqui b\u00ebdambo iquec.\nMatses utsibo icsarnbo iquec, quenquio yec: Con matses b\u00ebdambo icnuc utsibotsen b\u00ebdambo iquec, cac b\u00ebdambo\nictsiash. Adernbidi: Embents\u00ebqui b\u00ebdamboen tantiembi. Utsibo abitedishun icsamboen tantiec, quenquio\u00ebquin:\nChiesh\u00ebenquiocquin ma ambi tantiaidi napanu cac b\u00ebdambo ictsiash. Chidobi b\u00ebdamboen istiapimbo iquebi,\nquenquiocquin chidotsen b\u00ebdamboen isac b\u00ebdambo ictsiash. Chuiquid dapambi n\u00ebid chiaid niacbidanquin aton matses\nchiesh\u00ebnac icsambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 3.\nMatses utsibo yuainquio yec, cuesnanenquio yec quec b\u00ebdamboec tabadnuna, cac b\u00ebdambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 4.\nMatses utsibo min matsesb\u00ebta yuainquiocquid. Yuac icsambo ictsiash. Adembidi matses utsibo min matsesb\u00ebta beshun\nyuamequin menenquiocquid. Yuamenun meniac icsambo ictsiash - quequin chuipan\u00ebdash nidaid abitedino\u00ebsh cho-\nchoquidon.\nChiaid 5.\nMatsespenquio yacbimboecnuc aton matses b\u00ebta matses utsibo icsauainquiocquid. Icsauac icsambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 6.",
            "Image": "c77bb500c49a72d8a7d58324372c0082"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Atoda nidaid\u00ebn nidacsho anocquidon: Con matses chuiquid dapan chiaid ley caid nata. Niacbidansho juez caid\u00ebn \u00ebbi\nyac padomboembidi cuidtsiash, cac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 7.\n??Mitsicquid nidaid\u00ebn tabadquid nec? Aton nidaid\u00ebn tabadquido chuiquid dapan chiaid ley caid abitedishun nac\nb\u00ebdambo ictsiash. Aid\u00ebn chiaid niacbidansho juez caid\u00ebn cuidac b\u00ebdambo ictsiash. N\u00ebid chiaid niacbidanquin matses\nutsi caic: Matsespenquio mibi nec. Mibi b\u00ebdamboen istiapimbo iquebique. M\u00ebyanu, quequin ambembi nac icsambo\nictsiash. Cuidte chuiquid juez caid\u00ebn matses abitedimbo: Mibi matses nec. Con matses nacpadomboembidi mibi naimbi,\ncac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 8.\n??Midacquid matses nepec? Aton nidaid\u00ebn tabadquido chuiquid dapabon chiaid nac b\u00ebdambo ictsiash. Aid chiaid\nniacbidanquin utsibo icsauasho isun juez caid\u00ebn bemeshun cuidac b\u00ebdambo ictsiash - quequin chuipan\u00ebdash nidaid\nabitedino\u00ebsh cho-choquidon.\nChiaid 9.\nN\u00ebid chiaid niacbidanquin ambembi matses qu\u00ebne uac icsambo ictsiash. Adembidi ambembi chiesh\u00ebnquin matses aton\nnidaid\u00ebnshun cuemiac icsambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 10.\nChuiquid dapabon chiaid ley caid niacbidanosh. Icsaosh, caid beshun juez caid yacno buanquin. Anoshombi matses\nda\u00ebdpenshun isnuc juez caid\u00ebn chiesh\u00ebnenquiocquin chuimequin. ??Atotsi nao? quequin chuimequin. Ashumbi aid\nisquidtsen chuimequin. Adoshombic: Abimbo caosh. Icsaosh, queshun cuidquin. Icsabicshobi: Icsabi iqueque.\nCuidtiapimbo iquebi. Ma nidnu, cac b\u00ebdambo ictsiash. Cuidte chuiquid juez caid\u00ebn chiesh\u00ebnenquiocquin abimbo cac\nb\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 11.\nChuiquid dapabon chiaid ley caid niacbidanosh. Icsaosh, caid beshun cuidte chuiquid juez caid\u00ebn uesquin chuimiabi\nbadedi: Mibi icsaque. Mibi cuidnu, cac icsambo ictsiash. Chata. Utsibon tantianubi chuimiabi icquin: Icsambo\niquec, catiapimbo iquebi. Chuimebono, juez\u00ebn cac b\u00ebdambo ictsiash.\nChuiquid dapabon chiaid ley caid niacbidanacsho juez caid\u00ebn chuimeshun cuidac b\u00ebdambo ictsiash. Chuiquid dapabon:\nAden naic icsambo ictsiash. Adoquid naden cuidquid, quequin chiacmaid nacsho: Icsambo iqueque. Cuidnu, cac icsambo\nictsiash. Aidon chiaid niacabicsho cuidac icsambo ictsiash - quequin chuipan\u00ebdash nidaid abitedino\u00ebsh cho-\nchoquidon.\nChiaid 12.\nNidaid utsin-utsinquets\u00ebcquiecquid\u00ebn chuiquid dapabon: Nadquid icsambo iqueque. Cuidnu cac b\u00ebdambo ictsiash.\nN\u00ebidic: Mimbi tantiaidi nainda. Embi chiac padomboenuidts\u00ebqui nata, quec chiesh\u00ebm\u00ebnquid. N\u00ebidic: Min nabob\u00ebdi\nb\u00ebdamboec tabadenda, quec chieshanquiecquid. N\u00ebidic: Ambi tantiaid\u00ebn iste dada uaid isnushe. Beshun secanuna,\nquequin dada uaido beshum\u00ebnquid. Aidted icsambo iquec, quequin chuiquid dapabon chiac b\u00ebdambo ictsiash - quequin\nchuipan\u00ebdashe nidaid abitedino\u00ebsh cho-choquidon.\nChiaid 13.\nNidaid utsin-utsinquets\u00ebcquiecquid\u00ebn chuiquid dapabon nadoac b\u00ebdambo ictsiash. N\u00ebid nidaid\u00ebn tabadquid:\nCapucuenenu, quesho tantiashun: Ai, capucueneta, cac b\u00ebdambo ictsiash. Adembidi: Shubu utsin man\u00ebdnu, quesho: Ai\nman\u00ebdta, cac b\u00ebdambo ictsiash, quequin chiac b\u00ebdambo ictsiash.\nNadembidi chiac b\u00ebdambo ictsiash. N\u00ebid nidaid\u00ebno\u00ebsh nidendabi, quesho, Ai, nidta, cac b\u00ebdambo ictsiash. Nidenda.\nCueschitono, sh\u00ebpi, cac icsambo ictsiash. Padnuen: N\u00ebid nidaid\u00ebn choaindabi, quesho, Ai, chota, cac b\u00ebdambo\nictsiash. Padnuen: Choenda. Cueschitono, cac icsambo ictsiash - quequin chuipan\u00ebdash nidaid abitedino\u00ebsh cho-\nchoquidon.\nChiaid 14.\nNidaid utsino cuenash: Con nidaid\u00ebn tabadquid\u00ebn ambembi chies\u00ebnac cuenobique. Min nidaid\u00ebn tabadnu, quesho: Ai,\nn\u00ebmbobi quenenta, cac b\u00ebdambo ictsiash.\nPadnuen aton matses chuiquid dapabon ley chiaid niacbidanec: Cuidnushe, quianec nidaid utsin cuensho: Ai, n\u00ebmbo\nquenenta, cac icsambo ictsiash. Adembidi \u00ebmbi chuiboed niacbidanec: Cuidnushe, quianec nidaid utsin cuensho: Ai,\nn\u00ebmbo quenenta, cac icsambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 15.\nActe am\u00eb \u00ebqu\u00eb cu\u00ebma utsiuc tabadquid: Peruano nebi, quesho Peru yacnocquid \u00ebhuiquid dapan: Ai, Peruano mibi nec,\ncac b\u00ebdambo ictsiash. Padnuen acte am\u00eb oqu\u00eb cu\u00ebma utsiucquid: Brasilero nebi, quesho Brasil yacnocquid chuiquid\ndapan: Ai, Brasilero mibi nec, cac b\u00ebdambo ictsiash. Padnuen nidaid utsin tabadquid: N\u00ebid nidaid\u00ebn icquidquio\nnebi, quesho: Ai, adquid mibi nec, cac b\u00ebdambo ictsiash.\nAton nidaid\u00ebn tabadquid: N\u00ebid nidaid\u00ebn icquid mibi catiapimbo iquebi. Con matses mibi cainqujo iquembi, ambembi\ncac icsambo ictsiash. Padnuen aton nidaid\u00ebn tabadquid: N\u00ebid nidaid\u00ebn icquid icboedi n\u00ebbi nidaid utsin man\u00ebdash aid\nnidaid\u00ebn icquid yanebi, quesho ambembi chiesh\u00ebnquin: Padi. Aid nidaid\u00ebn icquid mibi catiapimbo iquebi, cac icsambo\nictsiash - quequin chuipan\u00ebdash nidaid abitedino\u00ebsh cho-choquidon.",
            "Image": "b5e60164f19e6416fde81df5cc3d42e2"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Chiaid 16.\nAshumbic padpiden: - Dada caniaidi: Con bacu\u00eb tishmenuen con matses\u00ebn champi bednu, quesho: Ai, adota, cac b\u00ebdambo\nictsiash. Caniaid utsibi: Con bacu\u00eb tishmenuen matses utsin champi bednu, quesho: Ai, adota, cac b\u00ebdambo ictsiash.\nPadnuen chido caniaid: Con bacu\u00eb tishnuen con matses bedmenu, quesho: Ai, adota, cac b\u00ebdambo ictsiash. Chido\ncanjaid utsibi: Con bacu\u00eb tishnuen matses utsibi bedmenu, quesho: Ai, adota, cac b\u00ebdambo ictsiash. Dadabi: Con\nchidob\u00ebdi b\u00ebdamboec tabadnu, quesho: Ai, adta, cac b\u00ebdambo ictsiash. Chidobi: Con b\u00ebn\u00ebb\u00ebdi b\u00ebdamboec tabadnu,\nquesho: Ai, adta, cac b\u00ebdambo ictsiash. Chido aton b\u00ebn\u00ebn yuapenquio nec. Dadabi: Embi con chido caboedi icsasho\nisun con chidopenquio canu, quesho, Ai, adota, cac b\u00ebdambo ictsiash. Chidobi: Embi con b\u00ebn\u00eb caboed\u00ebn chiesh\u00ebnoshi.\nAidi nianu, quesho, Ai, adota, cac b\u00ebdambo ictsiash.\nNidaid utsin-utsinquets\u00ebcquiecquid\u00ebn chuiquid dapabon: Dadabi: Aton b\u00ebn\u00eb ictiapimbo iquebi, quesho bedmenda.\nAdecbidi chidobi: Aton chido ictiapimbo iquebi, quesho bedmenda. Padnuen dadan: Mibi bednu, cac: Ai, \u00ebbi bed, cac\nb\u00ebdambo ictsiash.\nNidaid utsin-utsinquets\u00ebcquiecquid\u00ebn chuiquid dapabon: Dada aton nabob\u00ebdi b\u00ebdamboec tabasho isash: B\u00ebdambo iquec,\ncac b\u00ebdambo ictsiash. Chiesh\u00ebm\u00ebnquid\u00ebn aton chido beshunac icsambo ictsiash. Adembidi aton bacu\u00ebbo beshunac\nicsambo ictsiash. Adoquid cuidnuna, quequin chiac b\u00ebdambo ictsiash - quequin chuipan\u00ebdash nidaid abitedino\u00ebsh cho-\nchoquidon.\nChiaid 17.\nNidaid utsin-utsinquets\u00ebcquiecquid\u00ebn chuiquid dapabon: Ampiabicquid: Con nabi nec, quesho: Ai, mitsa na nec, cac\nb\u00ebdambo ictsiash. Adembidi: Utsin nab\u00ebdi con na nec, quesho: Ai utsin nab\u00ebd mitsa na nec, cac b\u00ebdambo ictsiash.\nAdashic: Ancanquid\u00ebn utsin na beshunac icsambo iquec. Adembidi utsin na ampiac icsambo iquec, quequin chiac\nb\u00ebdambo ictiash - quequin chuipan\u00ebdash nidaid abitedino\u00ebsh cho-choquidon.\nChiaid 18.\nNidaid utsin-utsinquets\u00ebcquiecquid\u00ebn chuiquid dapabon: N\u00ebmbocquid: Aden tantiembi, quesho: Aden tantiasho mibi\ncuesunechitono, sh\u00ebpi, cac icsambo ictsiash. Utsibi: Matses uaquid abents\u00ebqui Nuquin Papa iquec, quesho: Adquid\ncuesunechitono, sh\u00ebpi, cac icsambo ictsiash. Utsibi: Nuquin Papa caid nib\u00ebdec, quesho: Adquid cuesunechitono,\nsh\u00ebpi, cac icsambo ictsiash. Utsibi: Podobitsi da\u00ebdpen tantiaquidquio nebi, quesho: Adquid cuesunechitono, sh\u00ebpi,\ncac icsambo ictsiash. Padnuen: Podobitsi da\u00ebdpen tantiaquid icboed\u00ebmbi n\u00ebbi utsi uaimbi. N\u00ebbi Nuquin Papa\ntantiaquid nebi, quesho: Adquid cuesunechitono, sh\u00ebpi, cac icsambo ictsiash. Utsibi: Embi Nuquin Papa caid\ntantianuec shubun puduedash tabadcuedednu, quesho: Padi, cuesun secachitono, cac icsambo ictsiash. Utsibi: Embi\nNuquin Papa caid tantianuec abents\u00ebqui tsadnu, quesho: Padi. Cuesunechitono, cac icsambo ictsiash. Padnuen: Embi\nNuquin Papa caid utsibo chuibanu, quesho: Asho mibi cuesunechitono, cac icsambo ictsiash. Utsibi: Embi Nuquin Papa\ncaid tantianuen nanu, quesho: sh\u00ebpi cac icsambo ictsiash, quequin chiac b\u00ebdambo ictsiash - quequin chuipan\u00ebdash\nnidaid abitedino\u00ebsh cho-choquidon.\nChiaid 19.\nNidaid utsinutsinquets\u00ebcquiecquid\u00ebn chuiquid dapabon: Matses\u00ebn ambibi tantiaid chuisho: Chuisho cueschitono,\nsh\u00ebpi. Ch\u00ebn, cac icsambo ictsiash. Utsibi: Utsin chuisho tantiatanu, quesho: Nisho isun mibi cuesunechitono,\nsh\u00ebpi. Ch\u00ebn, cac icsambo ictsiash. Padnuen: Maquinian onquequin utsibo chuibanu, quesho: Ch\u00ebn. Cuidchitono, cac\nicsambo ictsiash. Utsibon iste dada uanu, quesho: Ch\u00ebn. Dada uainda, cac icsambo ictsiash. Nidaid utsin tabadquid\nchuinu, quesho: Ch\u00ebn. Anocquido chienda, cac icsambo ictsiash, quequin chiac b\u00ebdambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 20\nNidaid utsin-utsinquets\u00ebcquiecquid\u00ebn chuiquid dapabon: Con nidaid\u00ebn tabadquid: Aidob\u00ebdi b\u00ebdamboec tabadnu, quesho:\nAi, adta, cac b\u00ebdambo ictsiash. Adembidi: Shubun tsaduedash b\u00ebdamboec onquecuedednu, quesho: Ch\u00ebn. Cuidchitono,\ncac icsambo ictsiash.\nAdashic: Utsibi: Aden tantiaquidob\u00ebd tabadtiapimbo iquebi, quesho: Baded cho. Choenquiocsho cuidchitono, cac\nicsambo ictsiash, quequin chiac b\u00ebdambo ictsiash, - quequin chuipan\u00ebdash nidaid abitedino\u00ebsh cho-choquidon.\nChiaid 21.\nNidaid utsin-utsinquets\u00ebcquiecquid\u00ebn chuiquid dapabon: Miqui chuiquid ictiadquio iquebi, quesho aton matses\u00ebn: Ai,\n\u00ebbi chuiquid icta, casho utsibo da\u00ebdpats\u00ebcshun: Padi, cuesunechitono, sh\u00ebpi, cac icsambo ictsiash. Padnuen: Miqui\nchuiquid ictiadquio iquebi, quesho aton matses\u00ebn: Padi caqui chiesh\u00ebnquin: Padi, caquido cuesun secachitono cac\nicsambo ictsiash.\nChuiquid dapabon: Nuquin matses abitedi nashununa. Aton podqued\u00ebn uaquinc, aton dau\u00ebchoquid icmequinc, aton dada\nuaid ismequid icmequinc canuna, cac b\u00ebdambo ictsiash.\nMatses da\u00ebdpenshun: Embi chuiquid icta, cac aidi chuiquid icmiac b\u00ebdambo ictsiash Padabi yac icsambo ictsiash.\nUtsibombi: Aidi chuiquid b\u00ebdambo ictsiash, quequin utsibo ismenquiocquin aid cu\u00ebm\u00ebdquid dada uashun sandoquin.\nAdoshombi matses abitedishun ambi tantiaid dada uatanquin sandoacsho sandoaid beshun tambanquin. Adoshombic: Mibi\ncu\u00ebm\u00ebdquid matses da\u00ebdpenshun dada uaque. E'bi chuiquid icta, cain. Padnubi matses utsibon aton matses\u00ebn nac\npadomboen chuiquid dapa icmequin. Adoac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 22.\nMatses abitedi b\u00ebdamboec tabadac b\u00ebdambo ictsiash. Piasenquio yec dacu\u00ebdenquio yec tabadac b\u00ebdambo ictsiash. N\u00ebid\nnidaid\u00ebn icquido chuiquido nidaid utsin icquidob\u00ebtan chuiquin: Matses utsi-utsiec abitedimbo b\u00ebdambo iquec. Aton\npiucquid bedmenuna. B\u00ebdamboec tabadmenuna. Min matsesi b\u00ebdamboen istiapimbo iquebi, cainquio icnuna, cac b\u00ebdambo",
            "Image": "79a78472ef49c225cbaad59950535309"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 23.\nNidaid utsinquets\u00ebcquiecquid\u00ebn chuiquid dapabon: Nuquin nidaid\u00ebn tabadquido: Chuiquid dapan chiaid ley caid\nniacbidanenquiocquin piucquid bednuen naimbi, quesho: Ai, adota, cac b\u00ebdambo ictsiash. Padnuen piucquid bednuen\nnashunaidon: Chata. Tiboeta. Miqui m\u00ebyadeque, abi nashunquido cac b\u00ebdambo ictsiash. Chonoaoanquidquio icsambo\nictsiash. Utsibi: Piucquid benuen naimbi, cac: Naic cho, caquid nib\u00ebdsho isun chuiquid dapan: Nanu, cauidquido\npiucquid meniac b\u00ebdambo ictsiash.\nPadnuen: Naic cho, cac da\u00ebdpen chonoadacsho piucquid menequin. Chonoadquido abitedishun tauac padquido aidtedishun\nnainacsho piucquid ated-atedbidi menebaniac b\u00ebdambo ictsiash.\nMa aton nabo pemequinc, dasiuinquinc, shubu uaquinc canu, quequin chieshenquiocquin chonoadquid piucquid da\u00ebdpen\nmeniac b\u00ebdambo ictsiash. Piucquid da\u00ebdpats\u00ebc meniac aton nabo pists\u00ebc pemequinc, disiuinenquiocquinc, shubu\nuats\u00ebcquinc cac icsambo ictsiash. Adec icsambocsho isun chuiquid dapan: Piucquid menenuna, cac b\u00ebdambo ictsiash.\nChonoadquido: Ebi chonoadac padec chonoadquidob\u00ebd onquecuedednuna. \u00cbbi chonoaoaquidon piucquid da\u00ebdpats\u00ebc menesho\nchushcanuna, quesho: Ch\u00ebn. Onquecuededenda. Cuidchitono, cac icsambo ictsiash. Ai, miqui chiac padota, cac b\u00ebdambo\nictsiash - quequin chuipan\u00ebdash nidaid abi tedino\u00ebsh cho-choquidon.\nChiaid 24.\nTibocamianenquiocquin chonoaoanquiac icsambo ictsiash. Padnuen: Padi. N\u00ebbadiadash tiboenuna, cac b\u00ebdambo ictsiash.\nDia \u00eberiado caid\u00ebn matses abitedi tiboequid. Asho Chonoaoaquid\u00ebn dia \u00eberiado caic: Aid ush\u00ebmbi chonoadacbimboecnuc\nadted piucquid menenu, cac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 25.\nAton pete icnuc, aton dashcute icnuc, aton shubu icnuc, aton dau\u00eb icnuc aton nabob\u00ebdi matses b\u00ebdamboec\ntabadtsiash. Adac b\u00ebdambo ictsiash. Utsibi chonoadtiapimbo icquin aton piucquid bedtiapimbo yec b\u00ebdamboec\ntabadtiapimbo iquec. N\u00ebidtedi matses chonoadtiapimbocquido nec. N\u00ebidic Naid cho, cacmaido. N\u00ebidic dada icsatsaido.\nN\u00ebidic niantebo. N\u00ebidic tsusiompibo. N\u00ebidic machompibo. Aidtedi chonoadtiapimbocsho isun chuiquid dapan aton\npiucquid meniac b\u00ebdambo ictsiash.\nAni aton bacu\u00ebbob\u00ebd tabadquido b\u00ebdamboen isquin b\u00ebdamboen dayun uac b\u00ebdambo ictsiash. B\u00ebn\u00ebn tishmiaido bacu\u00ebbo\nb\u00ebdamboen isquinc abembi uaid\u00ebn tishaidotsen b\u00ebdamboen isquinc cac b\u00ebdambo ictsiash - quequin chuipan\u00ebdash nidaid\nabitedino\u00ebsh cho-choquidon.\nChiaid 26.\nNidaid utsin-utsinquets\u00ebcquiecquid\u00ebn chuiquid dapabon: Con matses dada uate shubun puduedash m\u00ebquiadnu, quesho:\nAi, adta, cac b\u00ebdambo ictsiash. Ta\u00ebyec m\u00ebquiadquid dada uate shubun puduedacsho: E'~mbi mibi m\u00ebquiacsho \u00ebbi\npiucquid mene, cac icsambo ictsiash. Yuecash m\u00ebquiadquid\u00ebn m\u00ebquiacquid piucquiud meniac b\u00ebdambo ictsiash. Bacu\u00ebbo\nabitedi dada uaquin m\u00ebquiacnuna, cac b\u00ebdambo ictsiash. Dada uaic b\u00ebdamboec m\u00ebquiadash: Dada uaid da\u00ebdpenquio\ntantiatiadquio iquebi. Dada uate shubu utsin puduednu, quesho: Ai, adta, cac b\u00ebdambo ictsiash. Utsibi nacnenec\nm\u00ebquiadash: Nacnenquid\u00ebnquio ismesho istanu, quesho: Ai, adota, cac b\u00ebdambo ictsiash.\nDada uate shubun puduedshun m\u00ebquiacquidon: Matses utsi-utsiquets\u00ebcquiec iquec. Abitedimbo b\u00ebdambo iquec. Utsibo\nabitedi b\u00ebdamboen isnuna. Chieshnanenquio yec cuesun secananenquio icnuna. Adec b\u00ebdamboec tabadnuna - quequin\nm\u00ebquiadquido b\u00ebdamboen chiac b\u00ebdambo ictsiash.\nAm\u00ebb\u00ebtan anin: N\u00ebid dada uate shubunoshon ~\u00ebquiacquid\u00ebn \u00ebmbi tantiaidbidi chioshe. Ambo con bacu\u00ebbo yuednu,\nquesho: Ai mimbi chiac padota, cac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 27.\nCon matses cu\u00ebd\u00ebnacno istanu, quesho: Ai, mimbi chiac padota, cac b\u00ebdambo ictsiash. Utsibi: Con matses mam\u00ebnacno\nistanu, quesho: Ch\u00ebn. Cuidchitono, cac icsambo ictsiash. Utsibi: Con matses\u00ebn nacnenaid istanu, quesho: Ai,\nadotanta, cac b\u00ebdambo ictsiash. Utsibi: Con matses\u00ebn nacnenaid bednu, quesho: Ch\u00ebn, mibipadquid bedmetiapimbo\niquebique, cac icsambo ictsiash.\nDada uaquido nacnenquidob\u00ebta b\u00ebdamboen isac b\u00ebdambo ictsiash. Utsibombi ambi tantiaid dada uaquid. Utsibombi ambi\ntantiaid nacnenquid. Adoquidon: Embi nacnenaid bednuen \u00ebbi piucquid mene, quesho bedquin piucquid meniac b\u00ebdambo\nictsiash. Padnuen utsin dada uaidi caic muaquido: Embimbo dada uaid nec, quesho chuiquid\u00ebn cuidac b\u00ebdambo\nictsiash. Muaquid utsibi: Embibo nacnenaid nec, quesho adembidi chuiquid\u00ebn cuidac b\u00ebdambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 28.\nNidaid abichobi icquid\u00ebn tabadquido chieshnanenquio yec b\u00ebdamboec tabadac b\u00ebdambo ictsiash. Matses aton matses\nutsibob\u00ebdi chieshnanac icsambo ictsiash. - quequin chuipan\u00ebdash nidaid abitedino\u00ebsh cho-choquidon.\nChiaid 29.\nNidaid utsin-utsinquets\u00ebcquiecquid\u00ebn chuiquid dapabon: Min shubu yacno b\u00ebdamboec tabadtiadquio yec b\u00ebdamboec\nnashunanta, cac b\u00ebdambo ictsiash.\nChuiquid dapabon aton matses b\u00ebdamboec tabadte bonquin chiaid aton matses\u00ebn nac b\u00ebdambo ictsiash. Chuiquid dapabon\naton matses m\u00ebyante bonquin chiaid aton matses\u00ebn niacacsho cuidac icsambo ictsiash.",
            "Image": "1a84ee7fc28e55aed74ccc49df75f274"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Embi chuiboed isun: B\u00ebdamboec tabadnuna, cac b\u00ebdambo ictsiash. Padnuen \u00ebmbi chuiboed ismeshun: Embi naiduidi nanu,\nsh\u00ebpi, cac icsambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 30.\nN\u00ebid dada uaid isash, Icsa uanquionona, cac icsambo ictsiash. Padnuen n\u00ebid dada uaid isun, Nidaid abichobi\nicquid\u00ebn tabadquidob\u00ebdi b\u00ebdamboec isnanec b\u00ebdamboec tabadnuna, cac b\u00ebdambo ictsiash - quequin chuipan\u00ebdash nidaid\nabitedino\u00ebsh cho-choquidon.",
            "Image": "f62a00042b345dd8080c3492a34db18f"
        }
    }
}
