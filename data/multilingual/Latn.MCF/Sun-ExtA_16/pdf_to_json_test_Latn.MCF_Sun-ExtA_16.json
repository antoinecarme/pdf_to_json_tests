{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469494,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Endenquimbo, diez de deciembre, 1948, nidaid abitedinoësh matses utsi-utsiec cho-\nchopanëdash, onquenuec. Adec cho-choquid Naciones Unidas capec.\nChoashic onquepanëdash. - Bëdamboec tabadnuna, quequin chuibanuna. Nuqui chuiboed dada\nuanuna. Nuqui dada uaid daëdpen nacnenshun meniac utsibo abitedishun nuqui chuiboed\ntantiatsiashe - quepanëdash cho-choquido. Ambi chiaid neid dada uaid nec.\nNidaid Abitedinoësh Cho-choquidon Bëdamboec Tabadte Chiaid\nUtsi Chuinuen Naden chuinëdash\nAdashic: - Bëdamboec tabadnuna, quesho: Ai, mimbi chiac padec tabadnuna, matses\nabitedimbo chuinanubi:\nMibi bëdamboec tabashobi cueschitono, quequid nibedtsiash. Cuesnanenquio matses\nictsiash. Icsauanquid chushcatsiash. Bëdambocquid bëdamboen ispatsiash - quequin\nchuipanedash nidaid abitedinoësh cho-choquidon.\nAdashic: - Enden: Bëdamboec tabadnu, quesho: Padi. Cueschitono, quequin icsamenëdaidi\nnëbi utsi uanuna. Naden chuinanuna. Mimbi tantiaidi chuita. Utsibon chuisho tantiate\nbonquin tantiata. Dacuëdenquiocquin nata. Mibi cuestiapimbo iquebi - quequin\nchuinanuna. Adec matses utsi-utsiquetsëcquiec nuquibi bëdamboec tabadtsiashe - quequin\nchuipanëdash nidaid abitedinoësh cho-choquidon.\nAdashic: - Bëdamboec tabadnuna, quequin neid chiaid isun chuiquid dapan: Ai, bëdamboen\nchiacpadec tabadnuna, aton matses chiac bëdambo ictsiash. Aid chuiquid dapa caic:\nIcsambo iqueque. Cuesunechitono, utsibon cac icsambo ictsiash - quequin chuipanëdash\nnidaid abitedinoësh cho-choquidon.\nAdashic: - Nuquibi bëdambo iquec, cananuna - quequin chuipanëdash nidaid abitedinoësh\ncho-choquidon.\nAdashic: - Bëdamboec tabadnuna, quequin chiac bëdambo ictsiash. Matses abitedimbo\nbëdambo iquec. Dada bëdambo iquec. Chido bëdambo iquec. Bacuëbo bëdambo iquec, quequin\nchiac bëdambo ictsiash. Padi.\nMimbi chiac padomboen bëdamboen nainda. Cueschitono quequid chieshëmënquid icsambo\nictsiash. Adquid nibëdnubi matses abitedi dada uaquin mëquiacac bëdambo ictsiash.\nAdembidi dauë menebanac bëdambo ictsiash. Adecbidi piasenquio yec bëdamboec tabadac\nbëdambo ictsiash - quequin chuipanëdash nidaid abitedinoësh cho-choquidon.\nAdashic: - Nëmbo cho-choquidotedi aton nidaidën nishun aton matses nuqui chiondaid\nchuituidac: Ai, mimbi chiacpadec bëdamboec tabadnuna, quequin chiac bëdambo ictsiash -\nquequin chuipanëdash nidaid abitedinoësh cho-choquidon.\nAdashic: - Nuqui chuiboed matses abitedimbo tantiamiac bëdambo ictsiash - quepanëdash.\nAidtedba chuipanëdash.\nNuqui Chuiboed Bëdambo Iquec, Quiash\nNidaid abitedinoësh cho-choquido: - Nuqui chuiboed matses abitedimbo tantiamenuna.\nTantiamiac chuiquid dapabon: Ai, adec bëdamboec tabadcuenuna, cac bëdambo ictsiash.\nBëdamboec tabadcuenuna, cacpadec matses abitedi bëdamboec tabadac bëdambo ictsiash -\nquequin chuipanëdash nidaid abitedinoësh cho-choquidon.",
            "Image": "4f5571c69df5d038bc164822cfd86a5e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Chiaid 1\nChidon tishaido yec matses abitedimbo bëdamboec isnanac bëdambo ictsiash. Chieshnanac\nicsambo ictsiash. Abitedimbo bëdamboec tabadac bëdambo ictsiash. Shubu abentsëcquidën\ntabadac birnboec abitedi tabadac bëdambo ictsiash - quequin chuipanëdash nidaid\nabitedinoësh cho-choquidon.\nChiaid 2.\nNëid dada uaid isash abitedi bëdamboec isnanac bëdambo ictsiash. Ëbi padquid con\nmatsesuidtsëqui bëdambo iquec. Matses utsibo icsarnbo iquec, quenquio yec: Con matses\nbëdambo icnuc utsibotsen bëdambo iquec, cac bëdambo ictsiash. Adernbidi: Embentsëqui\nbëdamboen tantiembi. Utsibo abitedishun icsamboen tantiec, quenquioëquin:\nChieshëenquiocquin ma ambi tantiaidi napanu cac bëdambo ictsiash. Chidobi bëdamboen\nistiapimbo iquebi, quenquiocquin chidotsen bëdamboen isac bëdambo ictsiash. Chuiquid\ndapambi nëid chiaid niacbidanquin aton matses chieshënac icsambo ictsiash - quequin\nchuipanëdash nidaid abitedinoësh cho-choquidon.\nChiaid 3.\nMatses utsibo yuainquio yec, cuesnanenquio yec quec bëdamboec tabadnuna, cac bëdambo\nictsiash - quequin chuipanëdash nidaid abitedinoësh cho-choquidon.\nChiaid 4.\nMatses utsibo min matsesbëta yuainquiocquid. Yuac icsambo ictsiash. Adembidi matses\nutsibo min matsesbëta beshun yuamequin menenquiocquid. Yuamenun meniac icsambo ictsiash\n- quequin chuipanëdash nidaid abitedinoësh cho-choquidon.\nChiaid 5.\nMatsespenquio yacbimboecnuc aton matses bëta matses utsibo icsauainquiocquid. Icsauac\nicsambo ictsiash - quequin chuipanëdash nidaid abitedinoësh cho-choquidon.\nChiaid 6.\nAtoda nidaidën nidacsho anocquidon: Con matses chuiquid dapan chiaid ley caid nata.\nNiacbidansho juez caidën ëbi yac padomboembidi cuidtsiash, cac bëdambo ictsiash -\nquequin chuipanëdash nidaid abitedinoësh cho-choquidon.\nChiaid 7.\n??Mitsicquid nidaidën tabadquid nec? Aton nidaidën tabadquido chuiquid dapan chiaid ley\ncaid abitedishun nac bëdambo ictsiash. Aidën chiaid niacbidansho juez caidën cuidac\nbëdambo ictsiash. Nëid chiaid niacbidanquin matses utsi caic: Matsespenquio mibi nec.\nMibi bëdamboen istiapimbo iquebique. Mëyanu, quequin ambembi nac icsambo ictsiash.\nCuidte chuiquid juez caidën matses abitedimbo: Mibi matses nec. Con matses\nnacpadomboembidi mibi naimbi, cac bëdambo ictsiash - quequin chuipanëdash nidaid\nabitedinoësh cho-choquidon.\nChiaid 8.\n??Midacquid matses nepec? Aton nidaidën tabadquido chuiquid dapabon chiaid nac bëdambo\nictsiash. Aid chiaid niacbidanquin utsibo icsauasho isun juez caidën bemeshun cuidac\nbëdambo ictsiash - quequin chuipanëdash nidaid abitedinoësh cho-choquidon.",
            "Image": "9f41e62d60a6740c13287e00c8783265"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Chiaid 9.\nNëid chiaid niacbidanquin ambembi matses quëne uac icsambo ictsiash. Adembidi ambembi\nchieshënquin matses aton nidaidënshun cuemiac icsambo ictsiash - quequin chuipanëdash\nnidaid abitedinoësh cho-choquidon.\nChiaid 10.\nChuiquid dapabon chiaid ley caid niacbidanosh. Icsaosh, caid beshun juez caid yacno\nbuanquin. Anoshombi matses daëdpenshun isnuc juez caidën chieshënenquiocquin\nchuimequin. ??Atotsi nao? quequin chuimequin. Ashumbi aid isquidtsen chuimequin.\nAdoshombic: Abimbo caosh. Icsaosh, queshun cuidquin. Icsabicshobi: Icsabi iqueque.\nCuidtiapimbo iquebi. Ma nidnu, cac bëdambo ictsiash. Cuidte chuiquid juez caidën\nchieshënenquiocquin abimbo cac bëdambo ictsiash - quequin chuipanëdash nidaid\nabitedinoësh cho-choquidon.\nChiaid 11.\nChuiquid dapabon chiaid ley caid niacbidanosh. Icsaosh, caid beshun cuidte chuiquid\njuez caidën uesquin chuimiabi badedi: Mibi icsaque. Mibi cuidnu, cac icsambo ictsiash.\nChata. Utsibon tantianubi chuimiabi icquin: Icsambo iquec, catiapimbo iquebi.\nChuimebono, juezën cac bëdambo ictsiash.\nChuiquid dapabon chiaid ley caid niacbidanacsho juez caidën chuimeshun cuidac bëdambo\nictsiash. Chuiquid dapabon: Aden naic icsambo ictsiash. Adoquid naden cuidquid, quequin\nchiacmaid nacsho: Icsambo iqueque. Cuidnu, cac icsambo ictsiash. Aidon chiaid\nniacabicsho cuidac icsambo ictsiash - quequin chuipanëdash nidaid abitedinoësh cho-\nchoquidon.\nChiaid 12.\nNidaid utsin-utsinquetsëcquiecquidën chuiquid dapabon: Nadquid icsambo iqueque. Cuidnu\ncac bëdambo ictsiash. Nëidic: Mimbi tantiaidi nainda. Embi chiac padomboenuidtsëqui\nnata, quec chieshëmënquid. Nëidic: Min nabobëdi bëdamboec tabadenda, quec\nchieshanquiecquid. Nëidic: Ambi tantiaidën iste dada uaid isnushe. Beshun secanuna,\nquequin dada uaido beshumënquid. Aidted icsambo iquec, quequin chuiquid dapabon chiac\nbëdambo ictsiash - quequin chuipanëdashe nidaid abitedinoësh cho-choquidon.\nChiaid 13.\nNidaid utsin-utsinquetsëcquiecquidën chuiquid dapabon nadoac bëdambo ictsiash. Nëid\nnidaidën tabadquid: Capucuenenu, quesho tantiashun: Ai, capucueneta, cac bëdambo\nictsiash. Adembidi: Shubu utsin manëdnu, quesho: Ai manëdta, cac bëdambo ictsiash,\nquequin chiac bëdambo ictsiash.\nNadembidi chiac bëdambo ictsiash. Nëid nidaidënoësh nidendabi, quesho, Ai, nidta, cac\nbëdambo ictsiash. Nidenda. Cueschitono, shëpi, cac icsambo ictsiash. Padnuen: Nëid\nnidaidën choaindabi, quesho, Ai, chota, cac bëdambo ictsiash. Padnuen: Choenda.\nCueschitono, cac icsambo ictsiash - quequin chuipanëdash nidaid abitedinoësh cho-\nchoquidon.\nChiaid 14.\nNidaid utsino cuenash: Con nidaidën tabadquidën ambembi chiesënac cuenobique. Min\nnidaidën tabadnu, quesho: Ai, nëmbobi quenenta, cac bëdambo ictsiash.",
            "Image": "e0de2e76135f268ea67c5767613d0338"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Padnuen aton matses chuiquid dapabon ley chiaid niacbidanec: Cuidnushe, quianec nidaid\nutsin cuensho: Ai, nëmbo quenenta, cac icsambo ictsiash. Adembidi ëmbi chuiboed\nniacbidanec: Cuidnushe, quianec nidaid utsin cuensho: Ai, nëmbo quenenta, cac icsambo\nictsiash - quequin chuipanëdash nidaid abitedinoësh cho-choquidon.\nChiaid 15.\nActe amë ëquë cuëma utsiuc tabadquid: Peruano nebi, quesho Peru yacnocquid ëhuiquid\ndapan: Ai, Peruano mibi nec, cac bëdambo ictsiash. Padnuen acte amë oquë cuëma\nutsiucquid: Brasilero nebi, quesho Brasil yacnocquid chuiquid dapan: Ai, Brasilero mibi\nnec, cac bëdambo ictsiash. Padnuen nidaid utsin tabadquid: Nëid nidaidën icquidquio\nnebi, quesho: Ai, adquid mibi nec, cac bëdambo ictsiash.\nAton nidaidën tabadquid: Nëid nidaidën icquid mibi catiapimbo iquebi. Con matses mibi\ncainqujo iquembi, ambembi cac icsambo ictsiash. Padnuen aton nidaidën tabadquid: Nëid\nnidaidën icquid icboedi nëbi nidaid utsin manëdash aid nidaidën icquid yanebi, quesho\nambembi chieshënquin: Padi. Aid nidaidën icquid mibi catiapimbo iquebi, cac icsambo\nictsiash - quequin chuipanëdash nidaid abitedinoësh cho-choquidon.\nChiaid 16.\nAshumbic padpiden: - Dada caniaidi: Con bacuë tishmenuen con matsesën champi bednu,\nquesho: Ai, adota, cac bëdambo ictsiash. Caniaid utsibi: Con bacuë tishmenuen matses\nutsin champi bednu, quesho: Ai, adota, cac bëdambo ictsiash. Padnuen chido caniaid: Con\nbacuë tishnuen con matses bedmenu, quesho: Ai, adota, cac bëdambo ictsiash. Chido\ncanjaid utsibi: Con bacuë tishnuen matses utsibi bedmenu, quesho: Ai, adota, cac\nbëdambo ictsiash. Dadabi: Con chidobëdi bëdamboec tabadnu, quesho: Ai, adta, cac\nbëdambo ictsiash. Chidobi: Con bënëbëdi bëdamboec tabadnu, quesho: Ai, adta, cac\nbëdambo ictsiash. Chido aton bënën yuapenquio nec. Dadabi: Embi con chido caboedi\nicsasho isun con chidopenquio canu, quesho, Ai, adota, cac bëdambo ictsiash. Chidobi:\nEmbi con bënë caboedën chieshënoshi. Aidi nianu, quesho, Ai, adota, cac bëdambo\nictsiash.\nNidaid utsin-utsinquetsëcquiecquidën chuiquid dapabon: Dadabi: Aton bënë ictiapimbo\niquebi, quesho bedmenda. Adecbidi chidobi: Aton chido ictiapimbo iquebi, quesho\nbedmenda. Padnuen dadan: Mibi bednu, cac: Ai, ëbi bed, cac bëdambo ictsiash.\nNidaid utsin-utsinquetsëcquiecquidën chuiquid dapabon: Dada aton nabobëdi bëdamboec\ntabasho isash: Bëdambo iquec, cac bëdambo ictsiash. Chieshëmënquidën aton chido\nbeshunac icsambo ictsiash. Adembidi aton bacuëbo beshunac icsambo ictsiash. Adoquid\ncuidnuna, quequin chiac bëdambo ictsiash - quequin chuipanëdash nidaid abitedinoësh\ncho-choquidon.\nChiaid 17.\nNidaid utsin-utsinquetsëcquiecquidën chuiquid dapabon: Ampiabicquid: Con nabi nec,\nquesho: Ai, mitsa na nec, cac bëdambo ictsiash. Adembidi: Utsin nabëdi con na nec,\nquesho: Ai utsin nabëd mitsa na nec, cac bëdambo ictsiash.\nAdashic: Ancanquidën utsin na beshunac icsambo iquec. Adembidi utsin na ampiac icsambo\niquec, quequin chiac bëdambo ictiash - quequin chuipanëdash nidaid abitedinoësh cho-\nchoquidon.\nChiaid 18.\nNidaid utsin-utsinquetsëcquiecquidën chuiquid dapabon: Nëmbocquid: Aden tantiembi,",
            "Image": "aa18c35d86647f7e217e23d11189373d"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "quesho: Aden tantiasho mibi cuesunechitono, shëpi, cac icsambo ictsiash. Utsibi: Matses\nuaquid abentsëqui Nuquin Papa iquec, quesho: Adquid cuesunechitono, shëpi, cac icsambo\nictsiash. Utsibi: Nuquin Papa caid nibëdec, quesho: Adquid cuesunechitono, shëpi, cac\nicsambo ictsiash. Utsibi: Podobitsi daëdpen tantiaquidquio nebi, quesho: Adquid\ncuesunechitono, shëpi, cac icsambo ictsiash. Padnuen: Podobitsi daëdpen tantiaquid\nicboedëmbi nëbi utsi uaimbi. Nëbi Nuquin Papa tantiaquid nebi, quesho: Adquid\ncuesunechitono, shëpi, cac icsambo ictsiash. Utsibi: Embi Nuquin Papa caid tantianuec\nshubun puduedash tabadcuedednu, quesho: Padi, cuesun secachitono, cac icsambo ictsiash.\nUtsibi: Embi Nuquin Papa caid tantianuec abentsëqui tsadnu, quesho: Padi.\nCuesunechitono, cac icsambo ictsiash. Padnuen: Embi Nuquin Papa caid utsibo chuibanu,\nquesho: Asho mibi cuesunechitono, cac icsambo ictsiash. Utsibi: Embi Nuquin Papa caid\ntantianuen nanu, quesho: shëpi cac icsambo ictsiash, quequin chiac bëdambo ictsiash -\nquequin chuipanëdash nidaid abitedinoësh cho-choquidon.\nChiaid 19.\nNidaid utsinutsinquetsëcquiecquidën chuiquid dapabon: Matsesën ambibi tantiaid chuisho:\nChuisho cueschitono, shëpi. Chën, cac icsambo ictsiash. Utsibi: Utsin chuisho\ntantiatanu, quesho: Nisho isun mibi cuesunechitono, shëpi. Chën, cac icsambo ictsiash.\nPadnuen: Maquinian onquequin utsibo chuibanu, quesho: Chën. Cuidchitono, cac icsambo\nictsiash. Utsibon iste dada uanu, quesho: Chën. Dada uainda, cac icsambo ictsiash.\nNidaid utsin tabadquid chuinu, quesho: Chën. Anocquido chienda, cac icsambo ictsiash,\nquequin chiac bëdambo ictsiash - quequin chuipanëdash nidaid abitedinoësh cho-\nchoquidon.\nChiaid 20\nNidaid utsin-utsinquetsëcquiecquidën chuiquid dapabon: Con nidaidën tabadquid: Aidobëdi\nbëdamboec tabadnu, quesho: Ai, adta, cac bëdambo ictsiash. Adembidi: Shubun tsaduedash\nbëdamboec onquecuedednu, quesho: Chën. Cuidchitono, cac icsambo ictsiash.\nAdashic: Utsibi: Aden tantiaquidobëd tabadtiapimbo iquebi, quesho: Baded cho.\nChoenquiocsho cuidchitono, cac icsambo ictsiash, quequin chiac bëdambo ictsiash, -\nquequin chuipanëdash nidaid abitedinoësh cho-choquidon.\nChiaid 21.\nNidaid utsin-utsinquetsëcquiecquidën chuiquid dapabon: Miqui chuiquid ictiadquio\niquebi, quesho aton matsesën: Ai, ëbi chuiquid icta, casho utsibo daëdpatsëcshun: Padi,\ncuesunechitono, shëpi, cac icsambo ictsiash. Padnuen: Miqui chuiquid ictiadquio iquebi,\nquesho aton matsesën: Padi caqui chieshënquin: Padi, caquido cuesun secachitono cac\nicsambo ictsiash.\nChuiquid dapabon: Nuquin matses abitedi nashununa. Aton podquedën uaquinc, aton\ndauëchoquid icmequinc, aton dada uaid ismequid icmequinc canuna, cac bëdambo ictsiash.\nMatses daëdpenshun: Embi chuiquid icta, cac aidi chuiquid icmiac bëdambo ictsiash\nPadabi yac icsambo ictsiash. Utsibombi: Aidi chuiquid bëdambo ictsiash, quequin utsibo\nismenquiocquin aid cuëmëdquid dada uashun sandoquin. Adoshombi matses abitedishun ambi\ntantiaid dada uatanquin sandoacsho sandoaid beshun tambanquin. Adoshombic: Mibi\ncuëmëdquid matses daëdpenshun dada uaque. E'bi chuiquid icta, cain. Padnubi matses\nutsibon aton matsesën nac padomboen chuiquid dapa icmequin. Adoac bëdambo ictsiash -\nquequin chuipanëdash nidaid abitedinoësh cho-choquidon.\nChiaid 22.",
            "Image": "9aa0898a74623f41302d56ee3f462c7a"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Matses abitedi bëdamboec tabadac bëdambo ictsiash. Piasenquio yec dacuëdenquio yec\ntabadac bëdambo ictsiash. Nëid nidaidën icquido chuiquido nidaid utsin icquidobëtan\nchuiquin: Matses utsi-utsiec abitedimbo bëdambo iquec. Aton piucquid bedmenuna.\nBëdamboec tabadmenuna. Min matsesi bëdamboen istiapimbo iquebi, cainquio icnuna, cac\nbëdambo ictsiash - quequin chuipanëdash nidaid abitedinoësh cho-choquidon.\nChiaid 23.\nNidaid utsinquetsëcquiecquidën chuiquid dapabon: Nuquin nidaidën tabadquido: Chuiquid\ndapan chiaid ley caid niacbidanenquiocquin piucquid bednuen naimbi, quesho: Ai, adota,\ncac bëdambo ictsiash. Padnuen piucquid bednuen nashunaidon: Chata. Tiboeta. Miqui\nmëyadeque, abi nashunquido cac bëdambo ictsiash. Chonoaoanquidquio icsambo ictsiash.\nUtsibi: Piucquid benuen naimbi, cac: Naic cho, caquid nibëdsho isun chuiquid dapan:\nNanu, cauidquido piucquid meniac bëdambo ictsiash.\nPadnuen: Naic cho, cac daëdpen chonoadacsho piucquid menequin. Chonoadquido abitedishun\ntauac padquido aidtedishun nainacsho piucquid ated-atedbidi menebaniac bëdambo\nictsiash.\nMa aton nabo pemequinc, dasiuinquinc, shubu uaquinc canu, quequin chieshenquiocquin\nchonoadquid piucquid daëdpen meniac bëdambo ictsiash. Piucquid daëdpatsëc meniac aton\nnabo pistsëc pemequinc, disiuinenquiocquinc, shubu uatsëcquinc cac icsambo ictsiash.\nAdec icsambocsho isun chuiquid dapan: Piucquid menenuna, cac bëdambo ictsiash.\nChonoadquido: Ebi chonoadac padec chonoadquidobëd onquecuedednuna. Ëbi chonoaoaquidon\npiucquid daëdpatsëc menesho chushcanuna, quesho: Chën. Onquecuededenda. Cuidchitono,\ncac icsambo ictsiash. Ai, miqui chiac padota, cac bëdambo ictsiash - quequin\nchuipanëdash nidaid abi tedinoësh cho-choquidon.\nChiaid 24.\nTibocamianenquiocquin chonoaoanquiac icsambo ictsiash. Padnuen: Padi. Nëbadiadash\ntiboenuna, cac bëdambo ictsiash. Dia ëeriado caidën matses abitedi tiboequid. Asho\nChonoaoaquidën dia ëeriado caic: Aid ushëmbi chonoadacbimboecnuc adted piucquid menenu,\ncac bëdambo ictsiash - quequin chuipanëdash nidaid abitedinoësh cho-choquidon.\nChiaid 25.\nAton pete icnuc, aton dashcute icnuc, aton shubu icnuc, aton dauë icnuc aton nabobëdi\nmatses bëdamboec tabadtsiash. Adac bëdambo ictsiash. Utsibi chonoadtiapimbo icquin aton\npiucquid bedtiapimbo yec bëdamboec tabadtiapimbo iquec. Nëidtedi matses\nchonoadtiapimbocquido nec. Nëidic Naid cho, cacmaido. Nëidic dada icsatsaido. Nëidic\nniantebo. Nëidic tsusiompibo. Nëidic machompibo. Aidtedi chonoadtiapimbocsho isun\nchuiquid dapan aton piucquid meniac bëdambo ictsiash.\nAni aton bacuëbobëd tabadquido bëdamboen isquin bëdamboen dayun uac bëdambo ictsiash.\nBënën tishmiaido bacuëbo bëdamboen isquinc abembi uaidën tishaidotsen bëdamboen isquinc\ncac bëdambo ictsiash - quequin chuipanëdash nidaid abitedinoësh cho-choquidon.\nChiaid 26.\nNidaid utsin-utsinquetsëcquiecquidën chuiquid dapabon: Con matses dada uate shubun\npuduedash mëquiadnu, quesho: Ai, adta, cac bëdambo ictsiash. Taëyec mëquiadquid dada\nuate shubun puduedacsho: E'~mbi mibi mëquiacsho ëbi piucquid mene, cac icsambo\nictsiash. Yuecash mëquiadquidën mëquiacquid piucquiud meniac bëdambo ictsiash. Bacuëbo\nabitedi dada uaquin mëquiacnuna, cac bëdambo ictsiash. Dada uaic bëdamboec mëquiadash:",
            "Image": "e033206e92944b1a4836edc66fa63aa0"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Dada uaid daëdpenquio tantiatiadquio iquebi. Dada uate shubu utsin puduednu, quesho:\nAi, adta, cac bëdambo ictsiash. Utsibi nacnenec mëquiadash: Nacnenquidënquio ismesho\nistanu, quesho: Ai, adota, cac bëdambo ictsiash.\nDada uate shubun puduedshun mëquiacquidon: Matses utsi-utsiquetsëcquiec iquec.\nAbitedimbo bëdambo iquec. Utsibo abitedi bëdamboen isnuna. Chieshnanenquio yec cuesun\nsecananenquio icnuna. Adec bëdamboec tabadnuna - quequin mëquiadquido bëdamboen chiac\nbëdambo ictsiash.\nAmëbëtan anin: Nëid dada uate shubunoshon ~ëquiacquidën ëmbi tantiaidbidi chioshe. Ambo\ncon bacuëbo yuednu, quesho: Ai mimbi chiac padota, cac bëdambo ictsiash - quequin\nchuipanëdash nidaid abitedinoësh cho-choquidon.\nChiaid 27.\nCon matses cuëdënacno istanu, quesho: Ai, mimbi chiac padota, cac bëdambo ictsiash.\nUtsibi: Con matses mamënacno istanu, quesho: Chën. Cuidchitono, cac icsambo ictsiash.\nUtsibi: Con matsesën nacnenaid istanu, quesho: Ai, adotanta, cac bëdambo ictsiash.\nUtsibi: Con matsesën nacnenaid bednu, quesho: Chën, mibipadquid bedmetiapimbo\niquebique, cac icsambo ictsiash.\nDada uaquido nacnenquidobëta bëdamboen isac bëdambo ictsiash. Utsibombi ambi tantiaid\ndada uaquid. Utsibombi ambi tantiaid nacnenquid. Adoquidon: Embi nacnenaid bednuen ëbi\npiucquid mene, quesho bedquin piucquid meniac bëdambo ictsiash. Padnuen utsin dada\nuaidi caic muaquido: Embimbo dada uaid nec, quesho chuiquidën cuidac bëdambo ictsiash.\nMuaquid utsibi: Embibo nacnenaid nec, quesho adembidi chuiquidën cuidac bëdambo\nictsiash - quequin chuipanëdash nidaid abitedinoësh cho-choquidon.\nChiaid 28.\nNidaid abichobi icquidën tabadquido chieshnanenquio yec bëdamboec tabadac bëdambo\nictsiash. Matses aton matses utsibobëdi chieshnanac icsambo ictsiash. - quequin\nchuipanëdash nidaid abitedinoësh cho-choquidon.\nChiaid 29.\nNidaid utsin-utsinquetsëcquiecquidën chuiquid dapabon: Min shubu yacno bëdamboec\ntabadtiadquio yec bëdamboec nashunanta, cac bëdambo ictsiash.\nChuiquid dapabon aton matses bëdamboec tabadte bonquin chiaid aton matsesën nac bëdambo\nictsiash. Chuiquid dapabon aton matses mëyante bonquin chiaid aton matsesën niacacsho\ncuidac icsambo ictsiash.\nEmbi chuiboed isun: Bëdamboec tabadnuna, cac bëdambo ictsiash. Padnuen ëmbi chuiboed\nismeshun: Embi naiduidi nanu, shëpi, cac icsambo ictsiash - quequin chuipanëdash nidaid\nabitedinoësh cho-choquidon.\nChiaid 30.\nNëid dada uaid isash, Icsa uanquionona, cac icsambo ictsiash. Padnuen nëid dada uaid\nisun, Nidaid abichobi icquidën tabadquidobëdi bëdamboec isnanec bëdamboec tabadnuna,\ncac bëdambo ictsiash - quequin chuipanëdash nidaid abitedinoësh cho-choquidon.",
            "Image": "70db4fe1c5b32ce68ad916e0c5d5ecf9"
        }
    }
}
