{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469340,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Endenquimbo, diez de deciembre, 1948, nidaid abitedino\u00ebsh matses utsi-utsiec cho-chopan\u00ebdash,\nonquenuec. Adec cho-choquid Naciones Unidas capec.\nChoashic onquepan\u00ebdash. - B\u00ebdamboec tabadnuna, quequin chuibanuna. Nuqui chuiboed dada uanuna.\nNuqui dada uaid da\u00ebdpen nacnenshun meniac utsibo abitedishun nuqui chuiboed tantiatsiashe -\nquepan\u00ebdash cho-choquido. Ambi chiaid neid dada uaid nec.\nNidaid Abitedino\u00ebsh Cho-choquidon B\u00ebdamboec Tabadte Chiaid\nUtsi Chuinuen Naden chuin\u00ebdash\nAdashic: - B\u00ebdamboec tabadnuna, quesho: Ai, mimbi chiac padec tabadnuna, matses abitedimbo\nchuinanubi:\nMibi b\u00ebdamboec tabashobi cueschitono, quequid nibedtsiash. Cuesnanenquio matses ictsiash.\nIcsauanquid chushcatsiash. B\u00ebdambocquid b\u00ebdamboen ispatsiash - quequin chuipanedash nidaid\nabitedino\u00ebsh cho-choquidon.\nAdashic: - Enden: B\u00ebdamboec tabadnu, quesho: Padi. Cueschitono, quequin icsamen\u00ebdaidi n\u00ebbi utsi\nuanuna. Naden chuinanuna. Mimbi tantiaidi chuita. Utsibon chuisho tantiate bonquin tantiata.\nDacu\u00ebdenquiocquin nata. Mibi cuestiapimbo iquebi - quequin chuinanuna. Adec matses utsi-\nutsiquets\u00ebcquiec nuquibi b\u00ebdamboec tabadtsiashe - quequin chuipan\u00ebdash nidaid abitedino\u00ebsh cho-\nchoquidon.\nAdashic: - B\u00ebdamboec tabadnuna, quequin neid chiaid isun chuiquid dapan: Ai, b\u00ebdamboen\nchiacpadec tabadnuna, aton matses chiac b\u00ebdambo ictsiash. Aid chuiquid dapa caic: Icsambo\niqueque. Cuesunechitono, utsibon cac icsambo ictsiash - quequin chuipan\u00ebdash nidaid\nabitedino\u00ebsh cho-choquidon.\nAdashic: - Nuquibi b\u00ebdambo iquec, cananuna - quequin chuipan\u00ebdash nidaid abitedino\u00ebsh cho-\nchoquidon.\nAdashic: - B\u00ebdamboec tabadnuna, quequin chiac b\u00ebdambo ictsiash. Matses abitedimbo b\u00ebdambo\niquec. Dada b\u00ebdambo iquec. Chido b\u00ebdambo iquec. Bacu\u00ebbo b\u00ebdambo iquec, quequin chiac b\u00ebdambo\nictsiash. Padi.\nMimbi chiac padomboen b\u00ebdamboen nainda. Cueschitono quequid chiesh\u00ebm\u00ebnquid icsambo ictsiash.\nAdquid nib\u00ebdnubi matses abitedi dada uaquin m\u00ebquiacac b\u00ebdambo ictsiash. Adembidi dau\u00eb menebanac\nb\u00ebdambo ictsiash. Adecbidi piasenquio yec b\u00ebdamboec tabadac b\u00ebdambo ictsiash - quequin\nchuipan\u00ebdash nidaid abitedino\u00ebsh cho-choquidon.\nAdashic: - N\u00ebmbo cho-choquidotedi aton nidaid\u00ebn nishun aton matses nuqui chiondaid chuituidac:\nAi, mimbi chiacpadec b\u00ebdamboec tabadnuna, quequin chiac b\u00ebdambo ictsiash - quequin chuipan\u00ebdash\nnidaid abitedino\u00ebsh cho-choquidon.\nAdashic: - Nuqui chuiboed matses abitedimbo tantiamiac b\u00ebdambo ictsiash - quepan\u00ebdash. Aidtedba\nchuipan\u00ebdash.\nNuqui Chuiboed B\u00ebdambo Iquec, Quiash\nNidaid abitedino\u00ebsh cho-choquido: - Nuqui chuiboed matses abitedimbo tantiamenuna. Tantiamiac\nchuiquid dapabon: Ai, adec b\u00ebdamboec tabadcuenuna, cac b\u00ebdambo ictsiash. B\u00ebdamboec\ntabadcuenuna, cacpadec matses abitedi b\u00ebdamboec tabadac b\u00ebdambo ictsiash - quequin chuipan\u00ebdash\nnidaid abitedino\u00ebsh cho-choquidon.\nChiaid 1\nChidon tishaido yec matses abitedimbo b\u00ebdamboec isnanac b\u00ebdambo ictsiash. Chieshnanac icsambo\nictsiash. Abitedimbo b\u00ebdamboec tabadac b\u00ebdambo ictsiash. Shubu abents\u00ebcquid\u00ebn tabadac birnboec\nabitedi tabadac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 2.\nN\u00ebid dada uaid isash abitedi b\u00ebdamboec isnanac b\u00ebdambo ictsiash. \u00cbbi padquid con\nmatsesuidts\u00ebqui b\u00ebdambo iquec. Matses utsibo icsarnbo iquec, quenquio yec: Con matses b\u00ebdambo\nicnuc utsibotsen b\u00ebdambo iquec, cac b\u00ebdambo ictsiash. Adernbidi: Embents\u00ebqui b\u00ebdamboen\ntantiembi. Utsibo abitedishun icsamboen tantiec, quenquio\u00ebquin:\nChiesh\u00ebenquiocquin ma ambi tantiaidi napanu cac b\u00ebdambo ictsiash. Chidobi b\u00ebdamboen istiapimbo\niquebi, quenquiocquin chidotsen b\u00ebdamboen isac b\u00ebdambo ictsiash. Chuiquid dapambi n\u00ebid chiaid\nniacbidanquin aton matses chiesh\u00ebnac icsambo ictsiash - quequin chuipan\u00ebdash nidaid\nabitedino\u00ebsh cho-choquidon.\nChiaid 3.",
            "Image": "63ac2786da475fba1c14077818070bf1"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Matses utsibo yuainquio yec, cuesnanenquio yec quec b\u00ebdamboec tabadnuna, cac b\u00ebdambo ictsiash -\nquequin chuipan\u00ebdash nidaid abitedino\u00ebsh cho-choquidon.\nChiaid 4.\nMatses utsibo min matsesb\u00ebta yuainquiocquid. Yuac icsambo ictsiash. Adembidi matses utsibo min\nmatsesb\u00ebta beshun yuamequin menenquiocquid. Yuamenun meniac icsambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 5.\nMatsespenquio yacbimboecnuc aton matses b\u00ebta matses utsibo icsauainquiocquid. Icsauac icsambo\nictsiash - quequin chuipan\u00ebdash nidaid abitedino\u00ebsh cho-choquidon.\nChiaid 6.\nAtoda nidaid\u00ebn nidacsho anocquidon: Con matses chuiquid dapan chiaid ley caid nata.\nNiacbidansho juez caid\u00ebn \u00ebbi yac padomboembidi cuidtsiash, cac b\u00ebdambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 7.\n??Mitsicquid nidaid\u00ebn tabadquid nec? Aton nidaid\u00ebn tabadquido chuiquid dapan chiaid ley caid\nabitedishun nac b\u00ebdambo ictsiash. Aid\u00ebn chiaid niacbidansho juez caid\u00ebn cuidac b\u00ebdambo\nictsiash. N\u00ebid chiaid niacbidanquin matses utsi caic: Matsespenquio mibi nec. Mibi b\u00ebdamboen\nistiapimbo iquebique. M\u00ebyanu, quequin ambembi nac icsambo ictsiash. Cuidte chuiquid juez caid\u00ebn\nmatses abitedimbo: Mibi matses nec. Con matses nacpadomboembidi mibi naimbi, cac b\u00ebdambo\nictsiash - quequin chuipan\u00ebdash nidaid abitedino\u00ebsh cho-choquidon.\nChiaid 8.\n??Midacquid matses nepec? Aton nidaid\u00ebn tabadquido chuiquid dapabon chiaid nac b\u00ebdambo\nictsiash. Aid chiaid niacbidanquin utsibo icsauasho isun juez caid\u00ebn bemeshun cuidac b\u00ebdambo\nictsiash - quequin chuipan\u00ebdash nidaid abitedino\u00ebsh cho-choquidon.\nChiaid 9.\nN\u00ebid chiaid niacbidanquin ambembi matses qu\u00ebne uac icsambo ictsiash. Adembidi ambembi\nchiesh\u00ebnquin matses aton nidaid\u00ebnshun cuemiac icsambo ictsiash - quequin chuipan\u00ebdash nidaid\nabitedino\u00ebsh cho-choquidon.\nChiaid 10.\nChuiquid dapabon chiaid ley caid niacbidanosh. Icsaosh, caid beshun juez caid yacno buanquin.\nAnoshombi matses da\u00ebdpenshun isnuc juez caid\u00ebn chiesh\u00ebnenquiocquin chuimequin. ??Atotsi nao?\nquequin chuimequin. Ashumbi aid isquidtsen chuimequin. Adoshombic: Abimbo caosh. Icsaosh,\nqueshun cuidquin. Icsabicshobi: Icsabi iqueque. Cuidtiapimbo iquebi. Ma nidnu, cac b\u00ebdambo\nictsiash. Cuidte chuiquid juez caid\u00ebn chiesh\u00ebnenquiocquin abimbo cac b\u00ebdambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 11.\nChuiquid dapabon chiaid ley caid niacbidanosh. Icsaosh, caid beshun cuidte chuiquid juez caid\u00ebn\nuesquin chuimiabi badedi: Mibi icsaque. Mibi cuidnu, cac icsambo ictsiash. Chata. Utsibon\ntantianubi chuimiabi icquin: Icsambo iquec, catiapimbo iquebi. Chuimebono, juez\u00ebn cac b\u00ebdambo\nictsiash.\nChuiquid dapabon chiaid ley caid niacbidanacsho juez caid\u00ebn chuimeshun cuidac b\u00ebdambo ictsiash.\nChuiquid dapabon: Aden naic icsambo ictsiash. Adoquid naden cuidquid, quequin chiacmaid nacsho:\nIcsambo iqueque. Cuidnu, cac icsambo ictsiash. Aidon chiaid niacabicsho cuidac icsambo ictsiash\n- quequin chuipan\u00ebdash nidaid abitedino\u00ebsh cho-choquidon.\nChiaid 12.\nNidaid utsin-utsinquets\u00ebcquiecquid\u00ebn chuiquid dapabon: Nadquid icsambo iqueque. Cuidnu cac\nb\u00ebdambo ictsiash. N\u00ebidic: Mimbi tantiaidi nainda. Embi chiac padomboenuidts\u00ebqui nata, quec\nchiesh\u00ebm\u00ebnquid. N\u00ebidic: Min nabob\u00ebdi b\u00ebdamboec tabadenda, quec chieshanquiecquid. N\u00ebidic: Ambi\ntantiaid\u00ebn iste dada uaid isnushe. Beshun secanuna, quequin dada uaido beshum\u00ebnquid. Aidted\nicsambo iquec, quequin chuiquid dapabon chiac b\u00ebdambo ictsiash - quequin chuipan\u00ebdashe nidaid\nabitedino\u00ebsh cho-choquidon.\nChiaid 13.\nNidaid utsin-utsinquets\u00ebcquiecquid\u00ebn chuiquid dapabon nadoac b\u00ebdambo ictsiash. N\u00ebid nidaid\u00ebn\ntabadquid: Capucuenenu, quesho tantiashun: Ai, capucueneta, cac b\u00ebdambo ictsiash. Adembidi:",
            "Image": "e0ea25a73d398c9ec5aea2e9d2cbbd91"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Shubu utsin man\u00ebdnu, quesho: Ai man\u00ebdta, cac b\u00ebdambo ictsiash, quequin chiac b\u00ebdambo ictsiash.\nNadembidi chiac b\u00ebdambo ictsiash. N\u00ebid nidaid\u00ebno\u00ebsh nidendabi, quesho, Ai, nidta, cac b\u00ebdambo\nictsiash. Nidenda. Cueschitono, sh\u00ebpi, cac icsambo ictsiash. Padnuen: N\u00ebid nidaid\u00ebn choaindabi,\nquesho, Ai, chota, cac b\u00ebdambo ictsiash. Padnuen: Choenda. Cueschitono, cac icsambo ictsiash -\nquequin chuipan\u00ebdash nidaid abitedino\u00ebsh cho-choquidon.\nChiaid 14.\nNidaid utsino cuenash: Con nidaid\u00ebn tabadquid\u00ebn ambembi chies\u00ebnac cuenobique. Min nidaid\u00ebn\ntabadnu, quesho: Ai, n\u00ebmbobi quenenta, cac b\u00ebdambo ictsiash.\nPadnuen aton matses chuiquid dapabon ley chiaid niacbidanec: Cuidnushe, quianec nidaid utsin\ncuensho: Ai, n\u00ebmbo quenenta, cac icsambo ictsiash. Adembidi \u00ebmbi chuiboed niacbidanec:\nCuidnushe, quianec nidaid utsin cuensho: Ai, n\u00ebmbo quenenta, cac icsambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 15.\nActe am\u00eb \u00ebqu\u00eb cu\u00ebma utsiuc tabadquid: Peruano nebi, quesho Peru yacnocquid \u00ebhuiquid dapan: Ai,\nPeruano mibi nec, cac b\u00ebdambo ictsiash. Padnuen acte am\u00eb oqu\u00eb cu\u00ebma utsiucquid: Brasilero nebi,\nquesho Brasil yacnocquid chuiquid dapan: Ai, Brasilero mibi nec, cac b\u00ebdambo ictsiash. Padnuen\nnidaid utsin tabadquid: N\u00ebid nidaid\u00ebn icquidquio nebi, quesho: Ai, adquid mibi nec, cac b\u00ebdambo\nictsiash.\nAton nidaid\u00ebn tabadquid: N\u00ebid nidaid\u00ebn icquid mibi catiapimbo iquebi. Con matses mibi cainqujo\niquembi, ambembi cac icsambo ictsiash. Padnuen aton nidaid\u00ebn tabadquid: N\u00ebid nidaid\u00ebn icquid\nicboedi n\u00ebbi nidaid utsin man\u00ebdash aid nidaid\u00ebn icquid yanebi, quesho ambembi chiesh\u00ebnquin:\nPadi. Aid nidaid\u00ebn icquid mibi catiapimbo iquebi, cac icsambo ictsiash - quequin chuipan\u00ebdash\nnidaid abitedino\u00ebsh cho-choquidon.\nChiaid 16.\nAshumbic padpiden: - Dada caniaidi: Con bacu\u00eb tishmenuen con matses\u00ebn champi bednu, quesho: Ai,\nadota, cac b\u00ebdambo ictsiash. Caniaid utsibi: Con bacu\u00eb tishmenuen matses utsin champi bednu,\nquesho: Ai, adota, cac b\u00ebdambo ictsiash. Padnuen chido caniaid: Con bacu\u00eb tishnuen con matses\nbedmenu, quesho: Ai, adota, cac b\u00ebdambo ictsiash. Chido canjaid utsibi: Con bacu\u00eb tishnuen\nmatses utsibi bedmenu, quesho: Ai, adota, cac b\u00ebdambo ictsiash. Dadabi: Con chidob\u00ebdi b\u00ebdamboec\ntabadnu, quesho: Ai, adta, cac b\u00ebdambo ictsiash. Chidobi: Con b\u00ebn\u00ebb\u00ebdi b\u00ebdamboec tabadnu,\nquesho: Ai, adta, cac b\u00ebdambo ictsiash. Chido aton b\u00ebn\u00ebn yuapenquio nec. Dadabi: Embi con chido\ncaboedi icsasho isun con chidopenquio canu, quesho, Ai, adota, cac b\u00ebdambo ictsiash. Chidobi:\nEmbi con b\u00ebn\u00eb caboed\u00ebn chiesh\u00ebnoshi. Aidi nianu, quesho, Ai, adota, cac b\u00ebdambo ictsiash.\nNidaid utsin-utsinquets\u00ebcquiecquid\u00ebn chuiquid dapabon: Dadabi: Aton b\u00ebn\u00eb ictiapimbo iquebi,\nquesho bedmenda. Adecbidi chidobi: Aton chido ictiapimbo iquebi, quesho bedmenda. Padnuen\ndadan: Mibi bednu, cac: Ai, \u00ebbi bed, cac b\u00ebdambo ictsiash.\nNidaid utsin-utsinquets\u00ebcquiecquid\u00ebn chuiquid dapabon: Dada aton nabob\u00ebdi b\u00ebdamboec tabasho\nisash: B\u00ebdambo iquec, cac b\u00ebdambo ictsiash. Chiesh\u00ebm\u00ebnquid\u00ebn aton chido beshunac icsambo\nictsiash. Adembidi aton bacu\u00ebbo beshunac icsambo ictsiash. Adoquid cuidnuna, quequin chiac\nb\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 17.\nNidaid utsin-utsinquets\u00ebcquiecquid\u00ebn chuiquid dapabon: Ampiabicquid: Con nabi nec, quesho: Ai,\nmitsa na nec, cac b\u00ebdambo ictsiash. Adembidi: Utsin nab\u00ebdi con na nec, quesho: Ai utsin nab\u00ebd\nmitsa na nec, cac b\u00ebdambo ictsiash.\nAdashic: Ancanquid\u00ebn utsin na beshunac icsambo iquec. Adembidi utsin na ampiac icsambo iquec,\nquequin chiac b\u00ebdambo ictiash - quequin chuipan\u00ebdash nidaid abitedino\u00ebsh cho-choquidon.\nChiaid 18.\nNidaid utsin-utsinquets\u00ebcquiecquid\u00ebn chuiquid dapabon: N\u00ebmbocquid: Aden tantiembi, quesho: Aden\ntantiasho mibi cuesunechitono, sh\u00ebpi, cac icsambo ictsiash. Utsibi: Matses uaquid abents\u00ebqui\nNuquin Papa iquec, quesho: Adquid cuesunechitono, sh\u00ebpi, cac icsambo ictsiash. Utsibi: Nuquin\nPapa caid nib\u00ebdec, quesho: Adquid cuesunechitono, sh\u00ebpi, cac icsambo ictsiash. Utsibi:\nPodobitsi da\u00ebdpen tantiaquidquio nebi, quesho: Adquid cuesunechitono, sh\u00ebpi, cac icsambo\nictsiash. Padnuen: Podobitsi da\u00ebdpen tantiaquid icboed\u00ebmbi n\u00ebbi utsi uaimbi. N\u00ebbi Nuquin Papa\ntantiaquid nebi, quesho: Adquid cuesunechitono, sh\u00ebpi, cac icsambo ictsiash. Utsibi: Embi\nNuquin Papa caid tantianuec shubun puduedash tabadcuedednu, quesho: Padi, cuesun secachitono,\ncac icsambo ictsiash. Utsibi: Embi Nuquin Papa caid tantianuec abents\u00ebqui tsadnu, quesho: Padi.\nCuesunechitono, cac icsambo ictsiash. Padnuen: Embi Nuquin Papa caid utsibo chuibanu, quesho:\nAsho mibi cuesunechitono, cac icsambo ictsiash. Utsibi: Embi Nuquin Papa caid tantianuen nanu,",
            "Image": "ed28c902b79ea33a5caede38ecd5bc95"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "quesho: sh\u00ebpi cac icsambo ictsiash, quequin chiac b\u00ebdambo ictsiash - quequin chuipan\u00ebdash\nnidaid abitedino\u00ebsh cho-choquidon.\nChiaid 19.\nNidaid utsinutsinquets\u00ebcquiecquid\u00ebn chuiquid dapabon: Matses\u00ebn ambibi tantiaid chuisho: Chuisho\ncueschitono, sh\u00ebpi. Ch\u00ebn, cac icsambo ictsiash. Utsibi: Utsin chuisho tantiatanu, quesho: Nisho\nisun mibi cuesunechitono, sh\u00ebpi. Ch\u00ebn, cac icsambo ictsiash. Padnuen: Maquinian onquequin\nutsibo chuibanu, quesho: Ch\u00ebn. Cuidchitono, cac icsambo ictsiash. Utsibon iste dada uanu,\nquesho: Ch\u00ebn. Dada uainda, cac icsambo ictsiash. Nidaid utsin tabadquid chuinu, quesho: Ch\u00ebn.\nAnocquido chienda, cac icsambo ictsiash, quequin chiac b\u00ebdambo ictsiash - quequin chuipan\u00ebdash\nnidaid abitedino\u00ebsh cho-choquidon.\nChiaid 20\nNidaid utsin-utsinquets\u00ebcquiecquid\u00ebn chuiquid dapabon: Con nidaid\u00ebn tabadquid: Aidob\u00ebdi\nb\u00ebdamboec tabadnu, quesho: Ai, adta, cac b\u00ebdambo ictsiash. Adembidi: Shubun tsaduedash\nb\u00ebdamboec onquecuedednu, quesho: Ch\u00ebn. Cuidchitono, cac icsambo ictsiash.\nAdashic: Utsibi: Aden tantiaquidob\u00ebd tabadtiapimbo iquebi, quesho: Baded cho. Choenquiocsho\ncuidchitono, cac icsambo ictsiash, quequin chiac b\u00ebdambo ictsiash, - quequin chuipan\u00ebdash\nnidaid abitedino\u00ebsh cho-choquidon.\nChiaid 21.\nNidaid utsin-utsinquets\u00ebcquiecquid\u00ebn chuiquid dapabon: Miqui chuiquid ictiadquio iquebi, quesho\naton matses\u00ebn: Ai, \u00ebbi chuiquid icta, casho utsibo da\u00ebdpats\u00ebcshun: Padi, cuesunechitono, sh\u00ebpi,\ncac icsambo ictsiash. Padnuen: Miqui chuiquid ictiadquio iquebi, quesho aton matses\u00ebn: Padi\ncaqui chiesh\u00ebnquin: Padi, caquido cuesun secachitono cac icsambo ictsiash.\nChuiquid dapabon: Nuquin matses abitedi nashununa. Aton podqued\u00ebn uaquinc, aton dau\u00ebchoquid\nicmequinc, aton dada uaid ismequid icmequinc canuna, cac b\u00ebdambo ictsiash.\nMatses da\u00ebdpenshun: Embi chuiquid icta, cac aidi chuiquid icmiac b\u00ebdambo ictsiash Padabi yac\nicsambo ictsiash. Utsibombi: Aidi chuiquid b\u00ebdambo ictsiash, quequin utsibo ismenquiocquin aid\ncu\u00ebm\u00ebdquid dada uashun sandoquin. Adoshombi matses abitedishun ambi tantiaid dada uatanquin\nsandoacsho sandoaid beshun tambanquin. Adoshombic: Mibi cu\u00ebm\u00ebdquid matses da\u00ebdpenshun dada\nuaque. E'bi chuiquid icta, cain. Padnubi matses utsibon aton matses\u00ebn nac padomboen chuiquid\ndapa icmequin. Adoac b\u00ebdambo ictsiash - quequin chuipan\u00ebdash nidaid abitedino\u00ebsh cho-choquidon.\nChiaid 22.\nMatses abitedi b\u00ebdamboec tabadac b\u00ebdambo ictsiash. Piasenquio yec dacu\u00ebdenquio yec tabadac\nb\u00ebdambo ictsiash. N\u00ebid nidaid\u00ebn icquido chuiquido nidaid utsin icquidob\u00ebtan chuiquin: Matses\nutsi-utsiec abitedimbo b\u00ebdambo iquec. Aton piucquid bedmenuna. B\u00ebdamboec tabadmenuna. Min\nmatsesi b\u00ebdamboen istiapimbo iquebi, cainquio icnuna, cac b\u00ebdambo ictsiash - quequin\nchuipan\u00ebdash nidaid abitedino\u00ebsh cho-choquidon.\nChiaid 23.\nNidaid utsinquets\u00ebcquiecquid\u00ebn chuiquid dapabon: Nuquin nidaid\u00ebn tabadquido: Chuiquid dapan\nchiaid ley caid niacbidanenquiocquin piucquid bednuen naimbi, quesho: Ai, adota, cac b\u00ebdambo\nictsiash. Padnuen piucquid bednuen nashunaidon: Chata. Tiboeta. Miqui m\u00ebyadeque, abi\nnashunquido cac b\u00ebdambo ictsiash. Chonoaoanquidquio icsambo ictsiash. Utsibi: Piucquid benuen\nnaimbi, cac: Naic cho, caquid nib\u00ebdsho isun chuiquid dapan: Nanu, cauidquido piucquid meniac\nb\u00ebdambo ictsiash.\nPadnuen: Naic cho, cac da\u00ebdpen chonoadacsho piucquid menequin. Chonoadquido abitedishun tauac\npadquido aidtedishun nainacsho piucquid ated-atedbidi menebaniac b\u00ebdambo ictsiash.\nMa aton nabo pemequinc, dasiuinquinc, shubu uaquinc canu, quequin chieshenquiocquin chonoadquid\npiucquid da\u00ebdpen meniac b\u00ebdambo ictsiash. Piucquid da\u00ebdpats\u00ebc meniac aton nabo pists\u00ebc\npemequinc, disiuinenquiocquinc, shubu uats\u00ebcquinc cac icsambo ictsiash. Adec icsambocsho isun\nchuiquid dapan: Piucquid menenuna, cac b\u00ebdambo ictsiash.\nChonoadquido: Ebi chonoadac padec chonoadquidob\u00ebd onquecuedednuna. \u00cbbi chonoaoaquidon piucquid\nda\u00ebdpats\u00ebc menesho chushcanuna, quesho: Ch\u00ebn. Onquecuededenda. Cuidchitono, cac icsambo\nictsiash. Ai, miqui chiac padota, cac b\u00ebdambo ictsiash - quequin chuipan\u00ebdash nidaid abi\ntedino\u00ebsh cho-choquidon.\nChiaid 24.\nTibocamianenquiocquin chonoaoanquiac icsambo ictsiash. Padnuen: Padi. N\u00ebbadiadash tiboenuna,\ncac b\u00ebdambo ictsiash. Dia \u00eberiado caid\u00ebn matses abitedi tiboequid. Asho Chonoaoaquid\u00ebn dia",
            "Image": "a9c3990da80ed82ec1999a671c7aee69"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "\u00eberiado caic: Aid ush\u00ebmbi chonoadacbimboecnuc adted piucquid menenu, cac b\u00ebdambo ictsiash -\nquequin chuipan\u00ebdash nidaid abitedino\u00ebsh cho-choquidon.\nChiaid 25.\nAton pete icnuc, aton dashcute icnuc, aton shubu icnuc, aton dau\u00eb icnuc aton nabob\u00ebdi matses\nb\u00ebdamboec tabadtsiash. Adac b\u00ebdambo ictsiash. Utsibi chonoadtiapimbo icquin aton piucquid\nbedtiapimbo yec b\u00ebdamboec tabadtiapimbo iquec. N\u00ebidtedi matses chonoadtiapimbocquido nec.\nN\u00ebidic Naid cho, cacmaido. N\u00ebidic dada icsatsaido. N\u00ebidic niantebo. N\u00ebidic tsusiompibo. N\u00ebidic\nmachompibo. Aidtedi chonoadtiapimbocsho isun chuiquid dapan aton piucquid meniac b\u00ebdambo\nictsiash.\nAni aton bacu\u00ebbob\u00ebd tabadquido b\u00ebdamboen isquin b\u00ebdamboen dayun uac b\u00ebdambo ictsiash. B\u00ebn\u00ebn\ntishmiaido bacu\u00ebbo b\u00ebdamboen isquinc abembi uaid\u00ebn tishaidotsen b\u00ebdamboen isquinc cac b\u00ebdambo\nictsiash - quequin chuipan\u00ebdash nidaid abitedino\u00ebsh cho-choquidon.\nChiaid 26.\nNidaid utsin-utsinquets\u00ebcquiecquid\u00ebn chuiquid dapabon: Con matses dada uate shubun puduedash\nm\u00ebquiadnu, quesho: Ai, adta, cac b\u00ebdambo ictsiash. Ta\u00ebyec m\u00ebquiadquid dada uate shubun\npuduedacsho: E'~mbi mibi m\u00ebquiacsho \u00ebbi piucquid mene, cac icsambo ictsiash. Yuecash\nm\u00ebquiadquid\u00ebn m\u00ebquiacquid piucquiud meniac b\u00ebdambo ictsiash. Bacu\u00ebbo abitedi dada uaquin\nm\u00ebquiacnuna, cac b\u00ebdambo ictsiash. Dada uaic b\u00ebdamboec m\u00ebquiadash: Dada uaid da\u00ebdpenquio\ntantiatiadquio iquebi. Dada uate shubu utsin puduednu, quesho: Ai, adta, cac b\u00ebdambo ictsiash.\nUtsibi nacnenec m\u00ebquiadash: Nacnenquid\u00ebnquio ismesho istanu, quesho: Ai, adota, cac b\u00ebdambo\nictsiash.\nDada uate shubun puduedshun m\u00ebquiacquidon: Matses utsi-utsiquets\u00ebcquiec iquec. Abitedimbo\nb\u00ebdambo iquec. Utsibo abitedi b\u00ebdamboen isnuna. Chieshnanenquio yec cuesun secananenquio\nicnuna. Adec b\u00ebdamboec tabadnuna - quequin m\u00ebquiadquido b\u00ebdamboen chiac b\u00ebdambo ictsiash.\nAm\u00ebb\u00ebtan anin: N\u00ebid dada uate shubunoshon ~\u00ebquiacquid\u00ebn \u00ebmbi tantiaidbidi chioshe. Ambo con\nbacu\u00ebbo yuednu, quesho: Ai mimbi chiac padota, cac b\u00ebdambo ictsiash - quequin chuipan\u00ebdash\nnidaid abitedino\u00ebsh cho-choquidon.\nChiaid 27.\nCon matses cu\u00ebd\u00ebnacno istanu, quesho: Ai, mimbi chiac padota, cac b\u00ebdambo ictsiash. Utsibi: Con\nmatses mam\u00ebnacno istanu, quesho: Ch\u00ebn. Cuidchitono, cac icsambo ictsiash. Utsibi: Con matses\u00ebn\nnacnenaid istanu, quesho: Ai, adotanta, cac b\u00ebdambo ictsiash. Utsibi: Con matses\u00ebn nacnenaid\nbednu, quesho: Ch\u00ebn, mibipadquid bedmetiapimbo iquebique, cac icsambo ictsiash.\nDada uaquido nacnenquidob\u00ebta b\u00ebdamboen isac b\u00ebdambo ictsiash. Utsibombi ambi tantiaid dada\nuaquid. Utsibombi ambi tantiaid nacnenquid. Adoquidon: Embi nacnenaid bednuen \u00ebbi piucquid\nmene, quesho bedquin piucquid meniac b\u00ebdambo ictsiash. Padnuen utsin dada uaidi caic muaquido:\nEmbimbo dada uaid nec, quesho chuiquid\u00ebn cuidac b\u00ebdambo ictsiash. Muaquid utsibi: Embibo\nnacnenaid nec, quesho adembidi chuiquid\u00ebn cuidac b\u00ebdambo ictsiash - quequin chuipan\u00ebdash nidaid\nabitedino\u00ebsh cho-choquidon.\nChiaid 28.\nNidaid abichobi icquid\u00ebn tabadquido chieshnanenquio yec b\u00ebdamboec tabadac b\u00ebdambo ictsiash.\nMatses aton matses utsibob\u00ebdi chieshnanac icsambo ictsiash. - quequin chuipan\u00ebdash nidaid\nabitedino\u00ebsh cho-choquidon.\nChiaid 29.\nNidaid utsin-utsinquets\u00ebcquiecquid\u00ebn chuiquid dapabon: Min shubu yacno b\u00ebdamboec tabadtiadquio\nyec b\u00ebdamboec nashunanta, cac b\u00ebdambo ictsiash.\nChuiquid dapabon aton matses b\u00ebdamboec tabadte bonquin chiaid aton matses\u00ebn nac b\u00ebdambo\nictsiash. Chuiquid dapabon aton matses m\u00ebyante bonquin chiaid aton matses\u00ebn niacacsho cuidac\nicsambo ictsiash.\nEmbi chuiboed isun: B\u00ebdamboec tabadnuna, cac b\u00ebdambo ictsiash. Padnuen \u00ebmbi chuiboed ismeshun:\nEmbi naiduidi nanu, sh\u00ebpi, cac icsambo ictsiash - quequin chuipan\u00ebdash nidaid abitedino\u00ebsh cho-\nchoquidon.\nChiaid 30.\nN\u00ebid dada uaid isash, Icsa uanquionona, cac icsambo ictsiash. Padnuen n\u00ebid dada uaid isun,\nNidaid abichobi icquid\u00ebn tabadquidob\u00ebdi b\u00ebdamboec isnanec b\u00ebdamboec tabadnuna, cac b\u00ebdambo\nictsiash - quequin chuipan\u00ebdash nidaid abitedino\u00ebsh cho-choquidon.",
            "Image": "2dd9e916b6a0645fa6166403eee8e691"
        }
    }
}
