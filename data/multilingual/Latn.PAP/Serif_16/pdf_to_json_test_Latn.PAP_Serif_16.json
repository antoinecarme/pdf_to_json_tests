{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469949,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "DECLARACION UNIVERSAL DI DERECHO HUMANO\nPreambulo\nConsiderando cu reconocemento di e dignidad inherente y di e derechonan igual y\ninalienabel di tur miembro di famia humano ta base di libertad, husticia y paz na\nmundo;\nConsiderando cu indiferencia y menosprecio pa derecho humano a resulta den\nactonan di barbarie cu a agredi consenshi di humanidad, y cu a proclama, como e\naspiracion mas halto di ser humano, binimento di un mundo den cua hende, libera di\ntemor y di miseria, lo disfruta di libertad di palabra y libertad di creencia;\nConsiderando cu ta esencial pa derecho humano ta protegi pa un regimen di derecho,\na fin cu ser humano no haya su mes obliga di recuri, na ultimo instancia, na rebelion\ncontra tirania y opresion;\nConsiderando cu ta esencial pa promove desaroyo di relacion amistoso entre e\nnacionnan;\nConsiderando cu e pueblonan di Nacionnan Uni a reafirma den e Carta nan fe den e\nderechonan fundamental di ser humano, den dignidad y balor di e persona humano y\nden igualdad di derecho di homber y muhe, y a dicidi di promove progreso social y di\nhisa nivel di bida denter di un concepto mas amplio di libertad;\nConsiderando cu e Estadonan Miembro a compromete nan mes pa logra, den\ncooperacion cu Organisacion di Nacionnan Uni, promocion di respet universal pa y\ntenemento di cuenta cu e derechonan y libertadnan fundamental di ser humano;\nConsiderando cu un concepcion comun di e derechonan y libertadnan aki ta di e\nmayor importancia pa e pleno cumplimento di dicho compromiso;\nAsamblea General ta proclama e presente Declaracion Universal di Derecho Humano\ncomo ideal comun cu tur pueblo y nacion mester alcansa, a fin cu cada individuo y\ncada organo di sociedad, teniendo e Declaracion aki constantemente na mente, lo\naspira na promove, pa medio di enseñansa y educacion, respet pa e derechonan y\nlibertadnan aki, y na garantisa, pa medio di medidanan progresivo di caracter\nnacional y internacional, nan reconocemento y aplicacion universal y efectivo, tanto\nentre e pueblonan di e Estadonan Miembro mes como entre e pueblonan di e\nteritorionan cu ta cay bou di nan hurisdiccion.\nArticulo 1\nTur ser humano ta nace liber y igual den dignidad y den derecho. Nan ta dota cu\nrason y cu consenshi y nan mester comporta nan den spirito di fraternidad pa cu\notro.\nArticulo 2\nTur persona tin tur e derechonan y libertadnan proclama den e Declaracion aki, sin\nningun clase di distincion di rasa, colo, sexo, idioma, religion, opinion politico of di\notro indole, origen nacional of social, posicion economico, nacemento of cualke otro\ncondicion.\nAdemas, lo no haci ningun distincion a base di e condicion politico, huridico of",
            "Image": "6f4dc2b91d0b23b3b669dcae29480af8"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "internacional di e pais of teritorio na cual un persona ta pertenece, irespecto si ta\ntrata di un pais independiente, un teritorio bou di administracion fiduciario, no\nautonomo of someti na cualke otro limitacion di soberania.\nArticulo 3\nTur individuo tin derecho riba bida, riba libertad y riba seguridad di su persona.\nArticulo 4\nNingun hende lo no ta someti na sclavitud ni na servidumbre; sclavitud y comercio di\ncatibo lo ta prohibi den tur su formanan.\nArticulo 5\nNingun hende lo no ta someti na tortura ni na trato of castigo cruel, inhumano of\ndegradante.\nArticulo 6\nTur ser humano tin derecho riba reconocemento di su personalidad huridico tur\ncaminda.\nArticulo 7\nTur persona ta igual dilanti di ley y nan tin, sin ningun distincion, derecho riba\nproteccion igual door di ley. Tur persona tin derecho riba proteccion igual contra tur\ndiscriminacion cu ta en pugna cu e Declaracion aki y contra tur provocacion di tal\ndiscriminacion.\nArticulo 8\nTur persona tin derecho riba asistencia huridico efectivo di parti di e tribunalnan\nnacional competente contra actonan cu ta en pugna cu e derechonan fundamental\nconferi na nan pa medio di Constitucion of pa medio di ley.\nArticulo 9\nNingun hende lo no ta someti na aresto, detencion ni destiero arbitrario.\nArticulo 10\nTur persona tin, a base di pleno igualdad, derecho riba un tratamento husto y publico\ndi nan caso door di un tribunal independiente y imparcial pa determinacion di nan\nderechonan y obligacionnan y pa stipulacion di e hustificacion di cualke persecucion\npenal entama contra nan.\nArticulo 11\nTur persona acusa di delito penal tin derecho di ser considera inocente, te ora cu\nproba su culpabilidad di acuerdo cu ley, den un audiencia publico den cua el a haya\ntur garantia necesario pa su defensa.\nLo no considera ningun hende culpabel di ningun delito penal a base di cualke acto of\nomision cu no tabata constitui un delito penal, segun derecho nacional of\ninternacional, na momento cu a comete e acto of omision. Tampoco lo no impone un\ncastigo mas pisa cu esun cu tabata aplicabel na momento cu a comete e delito penal.",
            "Image": "2abd05c4d89587d51d05ef14afe27ae6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Articulo 12\nNingun hende lo no ta obheto di interferencia arbitrario den su privacidad, su famia,\nsu cas of su corespondencia, ni di agresion contra su honor y su reputacion. Tur\npersona tin derecho di wordo protegi pa ley contra dicho interferencianan of\nagresionnan.\nArticulo 13\nTur persona tin derecho riba libertad di movemento y di scogencia di nan residencia\ndenter di e teritorio di cada Estado.\nTur persona tin derecho di sali di cualke pais, incluyendo nan propio pais, y di bay\nbek nan pais.\nArticulo 14\nTur persona tin derecho di busca asilo y di disfruta di dje den otro pais den caso di\npersecucion.\nNo por invoca e derecho aki den caso di persecucion realmente origina pa motibo di\ndelito no politico of pa motibo di acto en pugna cu e propositonan y e principionan di\nNacionnan Uni.\nArticulo 15\nTur persona tin derecho riba un nacionalidad.\nNo por priva ningun hende arbitrariamente di su nacionalidad ni neng’e su derecho\ndi cambia di nacionalidad.\nArticulo 16\nHomber y muhe cu tin edad di casa tin, sin ningun limitacion pa motibo di rasa,\nnacionalidad of religion, derecho di casa y funda un famia. Nan tin igual derecho\nencuanto matrimonio durante matrimonio y den caso di disolucion di e matrimonio.\nPor contrae matrimonio solamente cu consentimento liber y pleno di e futuro\nesposonan.\nFamia ta e unidad colectivo natural y fundamental di sociedad y tin derecho riba\nproteccion door di sociedad y door di Estado.\nArticulo 17\nTur persona tin derecho riba propiedad, tanto individualmente como colectivamente.\nNo por priva ningun hende arbitrariamente di su propiedad.\nArticulo 18\nTur persona tin derecho riba libertad di pensamento, di consenshi y di religion; e\nderecho aki ta inclui e libertad di cambia di religion of creencia, y e libertad, sea\nindividualmente of colectivamente, tanto den publico como priva, di manifesta nan\nreligion of creencia pa medio di enseñansa, practica, culto y cumplimento.\nArticulo 19",
            "Image": "5e3be017872c44b912e448903ad2c1b6"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Tur persona tin derecho riba libertad di opinion y di expresion; e derecho aki ta inclui\ne libertad di tin opinion sin interferencia y di busca, haya y suministra informacion y\nidea via cualke medio y sin limitacion di frontera.\nArticulo 20\nTur persona tin derecho riba libertad di reunion y di asociacion pacifico.\nNo por obliga ningun hende pa pertenece na un asociacion.\nArticulo 21\nTur persona tin derecho di participa den gobierno di nan pais, directamente of pa\nmedio di representante elegi libremente.\nTur persona tin, a base di igualdad, derecho riba acceso na funcionnan publico di nan\npais.\nBoluntad di pueblo lo ta e base di autoridad di gobierno; e boluntad ey lo keda\nexpresa den eleccionnan periodico y autentico, cu lo tene pa medio di sufragio\nuniversal y igual y pa medio di voto secreto of pa medio di otro procedura ekivalente\ncu ta garantisa libertad di voto.\nArticulo 22\nTur persona, como miembro di sociedad, tin derecho riba seguridad social y tin, pa\nmedio di esfuerso nacional y cooperacion internacional y di conformidad cu e\norganisacion y recursonan di cada Estado, derecho riba realisacion di e derechonan\neconomico, social y cultural cu ta indispensabel pa nan dignidad y desaroyo liber di\nnan personalidad.\nArticulo 23\nTur persona tin derecho riba trabou, riba scogencia liber di nan trabou, riba\ncondicionnan di trabou husto y faborabel y riba proteccion contra desempleo.\nTur persona tin, sin ningun clase di discriminacion, derecho riba pago igual pa trabou\nigual.\nTur persona cu ta traha tin derecho riba un pago husto y faborabel, cu ta garantisa\nnan y nan famia un existencia conforme dignidad humano y cu, den caso necesario, lo\ncomplementa cu otro medionan di proteccion social.\nTur persona tin derecho di lanta sindicato y di afilia nan mes na nan pa proteccion di\nnan interesnan.\nArticulo 24\nTur persona tin derecho riba descanso y tempo liber, inclusive un limitacion\nrasonabel di ora di trabou y periodicamente vakantie paga.\nArticulo 25\nTur persona tin derecho riba un nivel di bida adecuado, cu ta garantisa nan y nan\nfamia salud y bienestar, incluyendo cuminda, paña, vivienda y cuido medico y e\nservicionan social necesario, y derecho riba prevision den caso di desempleo, malesa,\ninvalidez, viudez, biehes of otro falta di medio di existencia pa motibo di",
            "Image": "24a69ac9bc844d95098e47760c94a338"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "circunstancianan fuera di nan boluntad.\nMama y mucha tin derecho riba cuido y asistencia special. Tur mucha, naci den\nmatrimonio of pafo di matrimonio, tin derecho riba proteccion social igual.\nArticulo 26\nTur persona tin derecho riba enseñansa. Enseñansa lo ta gratuito, por lo menos na\nnivel elemental y fundamental. Enseñansa elemental lo ta obligatorio. Lo mester pone\nenseñansa di ofishi y enseñansa profesional na disposicion di tur hende. Enseñansa\nsuperior lo ta igualmente accesibel pa tur hende, a base di merito.\nEnseñansa lo ta dirigi riba desaroyo completo di personalidad humano y riba\nfortalecemento di respet pa e derechonan humano y libertadnan fundamental. E lo\nfomenta comprension, tolerancia y amistad entre tur nacion y entre tur grupo etnico\nof religioso y lo promove e actividadnan di Nacionnan Uni pa mantencion di paz.\nE mayornan lo tin derecho preferente pa scoge e tipo di enseñansa y educacion cu lo\nmester duna nan yiunan.\nArticulo 27\nTur persona tin derecho di participa libremente den bida cultural di comunidad, di\ngosa di arte y di participa den progreso cientifico y su beneficionan.\nTur persona tin derecho riba proteccion di e interesnan moral y material cu ta\nresultado di cualke produccion cientifico, literario of artistico di cua nan ta autor.\nArticulo 28\nTur persona tin derecho riba existencia di un orden social y internacional den cua por\nrealisa plenamente e derechonan y libertadnan proclama den e Declaracion aki.\nArticulo 29\nTur persona tin obligacion cu comunidad, pasobra ta den dje so e desaroyo liber y\ncompleto di nan personalidad ta posibel.\nDen ehercicio di nan derechonan y goso di nan libertadnan, tur persona lo ta\nsolamente suheto na e limitacionnan stipula pa ley, cu e unico fin di garantisa e\ndebido reconocemento di e derechonan y libertadnan di otro persona y e debido\nrespet pa nan, y di cumpli cu e exigencianan husto di moralidad, orden publico y\nbienestar general den un sociedad democratico.\nE derechonan y libertadnan aki no por wordo eherci den ningun caso en pugna cu e\npropositonan y e principionan di Nacionnan Uni.\nArticulo 30\nNo por interpreta nada den e Declaracion aki comosifuera cu e ta implica cu cualke\nEstado, grupo of persona por deriva for di dje cualke derecho pa efectua cualke\nactividad of pa realisa cualke acto cu tin como obhetivo destruccion di cualke di e\nderechonan y libertadnan proclama den e Declaracion aki.",
            "Image": "a2505dfc82286893c513f3ed654c6b65"
        }
    }
}
