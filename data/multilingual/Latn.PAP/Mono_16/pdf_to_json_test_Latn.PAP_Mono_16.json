{
    "MetaData": {
        "Author": null,
        "Creation_Date": 1581469901,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e3252d9d90ceea0940a184beea64248d",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARACION UNIVERSAL DI DERECHO HUMANO\nPreambulo\nConsiderando cu reconocemento di e dignidad inherente y di e derechonan\nigual y inalienabel di tur miembro di famia humano ta base di libertad,\nhusticia y paz na mundo;\nConsiderando cu indiferencia y menosprecio pa derecho humano a resulta\nden actonan di barbarie cu a agredi consenshi di humanidad, y cu a\nproclama, como e aspiracion mas halto di ser humano, binimento di un\nmundo den cua hende, libera di temor y di miseria, lo disfruta di\nlibertad di palabra y libertad di creencia;\nConsiderando cu ta esencial pa derecho humano ta protegi pa un regimen\ndi derecho, a fin cu ser humano no haya su mes obliga di recuri, na\nultimo instancia, na rebelion contra tirania y opresion;\nConsiderando cu ta esencial pa promove desaroyo di relacion amistoso\nentre e nacionnan;\nConsiderando cu e pueblonan di Nacionnan Uni a reafirma den e Carta nan\nfe den e derechonan fundamental di ser humano, den dignidad y balor di e\npersona humano y den igualdad di derecho di homber y muhe, y a dicidi di\npromove progreso social y di hisa nivel di bida denter di un concepto\nmas amplio di libertad;\nConsiderando cu e Estadonan Miembro a compromete nan mes pa logra, den\ncooperacion cu Organisacion di Nacionnan Uni, promocion di respet\nuniversal pa y tenemento di cuenta cu e derechonan y libertadnan\nfundamental di ser humano;\nConsiderando cu un concepcion comun di e derechonan y libertadnan aki ta\ndi e mayor importancia pa e pleno cumplimento di dicho compromiso;\nAsamblea General ta proclama e presente Declaracion Universal di Derecho\nHumano como ideal comun cu tur pueblo y nacion mester alcansa, a fin cu\ncada individuo y cada organo di sociedad, teniendo e Declaracion aki\nconstantemente na mente, lo aspira na promove, pa medio di enseñansa y\neducacion, respet pa e derechonan y libertadnan aki, y na garantisa, pa\nmedio di medidanan progresivo di caracter nacional y internacional, nan\nreconocemento y aplicacion universal y efectivo, tanto entre e pueblonan\ndi e Estadonan Miembro mes como entre e pueblonan di e teritorionan cu\nta cay bou di nan hurisdiccion.\nArticulo 1\nTur ser humano ta nace liber y igual den dignidad y den derecho. Nan ta\ndota cu rason y cu consenshi y nan mester comporta nan den spirito di\nfraternidad pa cu otro.\nArticulo 2\nTur persona tin tur e derechonan y libertadnan proclama den e\nDeclaracion aki, sin ningun clase di distincion di rasa, colo, sexo,"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "701215237d79a1acb1581a3551632a45",
            "Index": 1,
            "Label": "2",
            "Size": [
                595.0,
                842.0
            ],
            "Text": "idioma, religion, opinion politico of di otro indole, origen nacional of\nsocial, posicion economico, nacemento of cualke otro condicion.\nAdemas, lo no haci ningun distincion a base di e condicion politico,\nhuridico of internacional di e pais of teritorio na cual un persona ta\npertenece, irespecto si ta trata di un pais independiente, un teritorio\nbou di administracion fiduciario, no autonomo of someti na cualke otro\nlimitacion di soberania.\nArticulo 3\nTur individuo tin derecho riba bida, riba libertad y riba seguridad di\nsu persona.\nArticulo 4\nNingun hende lo no ta someti na sclavitud ni na servidumbre; sclavitud y\ncomercio di catibo lo ta prohibi den tur su formanan.\nArticulo 5\nNingun hende lo no ta someti na tortura ni na trato of castigo cruel,\ninhumano of degradante.\nArticulo 6\nTur ser humano tin derecho riba reconocemento di su personalidad\nhuridico tur caminda.\nArticulo 7\nTur persona ta igual dilanti di ley y nan tin, sin ningun distincion,\nderecho riba proteccion igual door di ley. Tur persona tin derecho riba\nproteccion igual contra tur discriminacion cu ta en pugna cu e\nDeclaracion aki y contra tur provocacion di tal discriminacion.\nArticulo 8\nTur persona tin derecho riba asistencia huridico efectivo di parti di e\ntribunalnan nacional competente contra actonan cu ta en pugna cu e\nderechonan fundamental conferi na nan pa medio di Constitucion of pa\nmedio di ley.\nArticulo 9\nNingun hende lo no ta someti na aresto, detencion ni destiero\narbitrario.\nArticulo 10\nTur persona tin, a base di pleno igualdad, derecho riba un tratamento\nhusto y publico di nan caso door di un tribunal independiente y\nimparcial pa determinacion di nan derechonan y obligacionnan y pa\nstipulacion di e hustificacion di cualke persecucion penal entama contra\nnan.\nArticulo 11"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "73bc8745945941b8aa00e07122655f1e",
            "Index": 2,
            "Label": "3",
            "Size": [
                595.0,
                842.0
            ],
            "Text": "Tur persona acusa di delito penal tin derecho di ser considera inocente,\nte ora cu proba su culpabilidad di acuerdo cu ley, den un audiencia\npublico den cua el a haya tur garantia necesario pa su defensa.\nLo no considera ningun hende culpabel di ningun delito penal a base di\ncualke acto of omision cu no tabata constitui un delito penal, segun\nderecho nacional of internacional, na momento cu a comete e acto of\nomision. Tampoco lo no impone un castigo mas pisa cu esun cu tabata\naplicabel na momento cu a comete e delito penal.\nArticulo 12\nNingun hende lo no ta obheto di interferencia arbitrario den su\nprivacidad, su famia, su cas of su corespondencia, ni di agresion contra\nsu honor y su reputacion. Tur persona tin derecho di wordo protegi pa\nley contra dicho interferencianan of agresionnan.\nArticulo 13\nTur persona tin derecho riba libertad di movemento y di scogencia di nan\nresidencia denter di e teritorio di cada Estado.\nTur persona tin derecho di sali di cualke pais, incluyendo nan propio\npais, y di bay bek nan pais.\nArticulo 14\nTur persona tin derecho di busca asilo y di disfruta di dje den otro\npais den caso di persecucion.\nNo por invoca e derecho aki den caso di persecucion realmente origina pa\nmotibo di delito no politico of pa motibo di acto en pugna cu e\npropositonan y e principionan di Nacionnan Uni.\nArticulo 15\nTur persona tin derecho riba un nacionalidad.\nNo por priva ningun hende arbitrariamente di su nacionalidad ni neng’e\nsu derecho di cambia di nacionalidad.\nArticulo 16\nHomber y muhe cu tin edad di casa tin, sin ningun limitacion pa motibo\ndi rasa, nacionalidad of religion, derecho di casa y funda un famia. Nan\ntin igual derecho encuanto matrimonio durante matrimonio y den caso di\ndisolucion di e matrimonio.\nPor contrae matrimonio solamente cu consentimento liber y pleno di e\nfuturo esposonan.\nFamia ta e unidad colectivo natural y fundamental di sociedad y tin\nderecho riba proteccion door di sociedad y door di Estado.\nArticulo 17\nTur persona tin derecho riba propiedad, tanto individualmente como"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "1611de6493cd122c01a6150dff6b07d7",
            "Index": 3,
            "Label": "4",
            "Size": [
                595.0,
                842.0
            ],
            "Text": "colectivamente.\nNo por priva ningun hende arbitrariamente di su propiedad.\nArticulo 18\nTur persona tin derecho riba libertad di pensamento, di consenshi y di\nreligion; e derecho aki ta inclui e libertad di cambia di religion of\ncreencia, y e libertad, sea individualmente of colectivamente, tanto den\npublico como priva, di manifesta nan religion of creencia pa medio di\nenseñansa, practica, culto y cumplimento.\nArticulo 19\nTur persona tin derecho riba libertad di opinion y di expresion; e\nderecho aki ta inclui e libertad di tin opinion sin interferencia y di\nbusca, haya y suministra informacion y idea via cualke medio y sin\nlimitacion di frontera.\nArticulo 20\nTur persona tin derecho riba libertad di reunion y di asociacion\npacifico.\nNo por obliga ningun hende pa pertenece na un asociacion.\nArticulo 21\nTur persona tin derecho di participa den gobierno di nan pais,\ndirectamente of pa medio di representante elegi libremente.\nTur persona tin, a base di igualdad, derecho riba acceso na funcionnan\npublico di nan pais.\nBoluntad di pueblo lo ta e base di autoridad di gobierno; e boluntad ey\nlo keda expresa den eleccionnan periodico y autentico, cu lo tene pa\nmedio di sufragio universal y igual y pa medio di voto secreto of pa\nmedio di otro procedura ekivalente cu ta garantisa libertad di voto.\nArticulo 22\nTur persona, como miembro di sociedad, tin derecho riba seguridad social\ny tin, pa medio di esfuerso nacional y cooperacion internacional y di\nconformidad cu e organisacion y recursonan di cada Estado, derecho riba\nrealisacion di e derechonan economico, social y cultural cu ta\nindispensabel pa nan dignidad y desaroyo liber di nan personalidad.\nArticulo 23\nTur persona tin derecho riba trabou, riba scogencia liber di nan trabou,\nriba condicionnan di trabou husto y faborabel y riba proteccion contra\ndesempleo.\nTur persona tin, sin ningun clase di discriminacion, derecho riba pago\nigual pa trabou igual.\nTur persona cu ta traha tin derecho riba un pago husto y faborabel, cu"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "bf280b7b28e8b25d97b5fb740c5e37e0",
            "Index": 4,
            "Label": "5",
            "Size": [
                595.0,
                842.0
            ],
            "Text": "ta garantisa nan y nan famia un existencia conforme dignidad humano y\ncu, den caso necesario, lo complementa cu otro medionan di proteccion\nsocial.\nTur persona tin derecho di lanta sindicato y di afilia nan mes na nan pa\nproteccion di nan interesnan.\nArticulo 24\nTur persona tin derecho riba descanso y tempo liber, inclusive un\nlimitacion rasonabel di ora di trabou y periodicamente vakantie paga.\nArticulo 25\nTur persona tin derecho riba un nivel di bida adecuado, cu ta garantisa\nnan y nan famia salud y bienestar, incluyendo cuminda, paña, vivienda y\ncuido medico y e servicionan social necesario, y derecho riba prevision\nden caso di desempleo, malesa, invalidez, viudez, biehes of otro falta\ndi medio di existencia pa motibo di circunstancianan fuera di nan\nboluntad.\nMama y mucha tin derecho riba cuido y asistencia special. Tur mucha,\nnaci den matrimonio of pafo di matrimonio, tin derecho riba proteccion\nsocial igual.\nArticulo 26\nTur persona tin derecho riba enseñansa. Enseñansa lo ta gratuito, por lo\nmenos na nivel elemental y fundamental. Enseñansa elemental lo ta\nobligatorio. Lo mester pone enseñansa di ofishi y enseñansa profesional\nna disposicion di tur hende. Enseñansa superior lo ta igualmente\naccesibel pa tur hende, a base di merito.\nEnseñansa lo ta dirigi riba desaroyo completo di personalidad humano y\nriba fortalecemento di respet pa e derechonan humano y libertadnan\nfundamental. E lo fomenta comprension, tolerancia y amistad entre tur\nnacion y entre tur grupo etnico of religioso y lo promove e actividadnan\ndi Nacionnan Uni pa mantencion di paz.\nE mayornan lo tin derecho preferente pa scoge e tipo di enseñansa y\neducacion cu lo mester duna nan yiunan.\nArticulo 27\nTur persona tin derecho di participa libremente den bida cultural di\ncomunidad, di gosa di arte y di participa den progreso cientifico y su\nbeneficionan.\nTur persona tin derecho riba proteccion di e interesnan moral y material\ncu ta resultado di cualke produccion cientifico, literario of artistico\ndi cua nan ta autor.\nArticulo 28\nTur persona tin derecho riba existencia di un orden social y\ninternacional den cua por realisa plenamente e derechonan y libertadnan"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "50741c46701d11ab5fab527e4dff5402",
            "Index": 5,
            "Label": "6",
            "Size": [
                595.0,
                842.0
            ],
            "Text": "proclama den e Declaracion aki.\nArticulo 29\nTur persona tin obligacion cu comunidad, pasobra ta den dje so e\ndesaroyo liber y completo di nan personalidad ta posibel.\nDen ehercicio di nan derechonan y goso di nan libertadnan, tur persona\nlo ta solamente suheto na e limitacionnan stipula pa ley, cu e unico fin\ndi garantisa e debido reconocemento di e derechonan y libertadnan di\notro persona y e debido respet pa nan, y di cumpli cu e exigencianan\nhusto di moralidad, orden publico y bienestar general den un sociedad\ndemocratico.\nE derechonan y libertadnan aki no por wordo eherci den ningun caso en\npugna cu e propositonan y e principionan di Nacionnan Uni.\nArticulo 30\nNo por interpreta nada den e Declaracion aki comosifuera cu e ta implica\ncu cualke Estado, grupo of persona por deriva for di dje cualke derecho\npa efectua cualke actividad of pa realisa cualke acto cu tin como\nobhetivo destruccion di cualke di e derechonan y libertadnan proclama\nden e Declaracion aki."
        }
    }
}
