{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469978,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "DECLARACION UNIVERSAL DI DERECHO HUMANO\nPreambulo\nConsiderando cu reconocemento di e dignidad inherente y di e derechonan igual y inalienabel di tur miembro di\nfamia humano ta base di libertad, husticia y paz na mundo;\nConsiderando cu indiferencia y menosprecio pa derecho humano a resulta den actonan di barbarie cu a agredi\nconsenshi di humanidad, y cu a proclama, como e aspiracion mas halto di ser humano, binimento di un mundo den cua\nhende, libera di temor y di miseria, lo disfruta di libertad di palabra y libertad di creencia;\nConsiderando cu ta esencial pa derecho humano ta protegi pa un regimen di derecho, a fin cu ser humano no haya su\nmes obliga di recuri, na ultimo instancia, na rebelion contra tirania y opresion;\nConsiderando cu ta esencial pa promove desaroyo di relacion amistoso entre e nacionnan;\nConsiderando cu e pueblonan di Nacionnan Uni a reafirma den e Carta nan fe den e derechonan fundamental di ser\nhumano, den dignidad y balor di e persona humano y den igualdad di derecho di homber y muhe, y a dicidi di promove\nprogreso social y di hisa nivel di bida denter di un concepto mas amplio di libertad;\nConsiderando cu e Estadonan Miembro a compromete nan mes pa logra, den cooperacion cu Organisacion di Nacionnan\nUni, promocion di respet universal pa y tenemento di cuenta cu e derechonan y libertadnan fundamental di ser\nhumano;\nConsiderando cu un concepcion comun di e derechonan y libertadnan aki ta di e mayor importancia pa e pleno\ncumplimento di dicho compromiso;\nAsamblea General ta proclama e presente Declaracion Universal di Derecho Humano como ideal comun cu tur pueblo y\nnacion mester alcansa, a fin cu cada individuo y cada organo di sociedad, teniendo e Declaracion aki\nconstantemente na mente, lo aspira na promove, pa medio di ense\u00f1ansa y educacion, respet pa e derechonan y\nlibertadnan aki, y na garantisa, pa medio di medidanan progresivo di caracter nacional y internacional, nan\nreconocemento y aplicacion universal y efectivo, tanto entre e pueblonan di e Estadonan Miembro mes como entre e\npueblonan di e teritorionan cu ta cay bou di nan hurisdiccion.\nArticulo 1\nTur ser humano ta nace liber y igual den dignidad y den derecho. Nan ta dota cu rason y cu consenshi y nan mester\ncomporta nan den spirito di fraternidad pa cu otro.\nArticulo 2\nTur persona tin tur e derechonan y libertadnan proclama den e Declaracion aki, sin ningun clase di distincion di\nrasa, colo, sexo, idioma, religion, opinion politico of di otro indole, origen nacional of social, posicion\neconomico, nacemento of cualke otro condicion.\nAdemas, lo no haci ningun distincion a base di e condicion politico, huridico of internacional di e pais of\nteritorio na cual un persona ta pertenece, irespecto si ta trata di un pais independiente, un teritorio bou di\nadministracion fiduciario, no autonomo of someti na cualke otro limitacion di soberania.\nArticulo 3\nTur individuo tin derecho riba bida, riba libertad y riba seguridad di su persona.\nArticulo 4\nNingun hende lo no ta someti na sclavitud ni na servidumbre; sclavitud y comercio di catibo lo ta prohibi den tur\nsu formanan.\nArticulo 5\nNingun hende lo no ta someti na tortura ni na trato of castigo cruel, inhumano of degradante.\nArticulo 6\nTur ser humano tin derecho riba reconocemento di su personalidad huridico tur caminda.\nArticulo 7\nTur persona ta igual dilanti di ley y nan tin, sin ningun distincion, derecho riba proteccion igual door di ley.\nTur persona tin derecho riba proteccion igual contra tur discriminacion cu ta en pugna cu e Declaracion aki y\ncontra tur provocacion di tal discriminacion.\nArticulo 8\nTur persona tin derecho riba asistencia huridico efectivo di parti di e tribunalnan nacional competente contra\nactonan cu ta en pugna cu e derechonan fundamental conferi na nan pa medio di Constitucion of pa medio di ley.\nArticulo 9\nNingun hende lo no ta someti na aresto, detencion ni destiero arbitrario.",
            "Image": "756c3bdb88e2ef03707e616aa9d4c82d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Articulo 10\nTur persona tin, a base di pleno igualdad, derecho riba un tratamento husto y publico di nan caso door di un\ntribunal independiente y imparcial pa determinacion di nan derechonan y obligacionnan y pa stipulacion di e\nhustificacion di cualke persecucion penal entama contra nan.\nArticulo 11\nTur persona acusa di delito penal tin derecho di ser considera inocente, te ora cu proba su culpabilidad di\nacuerdo cu ley, den un audiencia publico den cua el a haya tur garantia necesario pa su defensa.\nLo no considera ningun hende culpabel di ningun delito penal a base di cualke acto of omision cu no tabata\nconstitui un delito penal, segun derecho nacional of internacional, na momento cu a comete e acto of omision.\nTampoco lo no impone un castigo mas pisa cu esun cu tabata aplicabel na momento cu a comete e delito penal.\nArticulo 12\nNingun hende lo no ta obheto di interferencia arbitrario den su privacidad, su famia, su cas of su corespondencia,\nni di agresion contra su honor y su reputacion. Tur persona tin derecho di wordo protegi pa ley contra dicho\ninterferencianan of agresionnan.\nArticulo 13\nTur persona tin derecho riba libertad di movemento y di scogencia di nan residencia denter di e teritorio di cada\nEstado.\nTur persona tin derecho di sali di cualke pais, incluyendo nan propio pais, y di bay bek nan pais.\nArticulo 14\nTur persona tin derecho di busca asilo y di disfruta di dje den otro pais den caso di persecucion.\nNo por invoca e derecho aki den caso di persecucion realmente origina pa motibo di delito no politico of pa motibo\ndi acto en pugna cu e propositonan y e principionan di Nacionnan Uni.\nArticulo 15\nTur persona tin derecho riba un nacionalidad.\nNo por priva ningun hende arbitrariamente di su nacionalidad ni neng\u2019e su derecho di cambia di nacionalidad.\nArticulo 16\nHomber y muhe cu tin edad di casa tin, sin ningun limitacion pa motibo di rasa, nacionalidad of religion, derecho\ndi casa y funda un famia. Nan tin igual derecho encuanto matrimonio durante matrimonio y den caso di disolucion di\ne matrimonio.\nPor contrae matrimonio solamente cu consentimento liber y pleno di e futuro esposonan.\nFamia ta e unidad colectivo natural y fundamental di sociedad y tin derecho riba proteccion door di sociedad y\ndoor di Estado.\nArticulo 17\nTur persona tin derecho riba propiedad, tanto individualmente como colectivamente.\nNo por priva ningun hende arbitrariamente di su propiedad.\nArticulo 18\nTur persona tin derecho riba libertad di pensamento, di consenshi y di religion; e derecho aki ta inclui e\nlibertad di cambia di religion of creencia, y e libertad, sea individualmente of colectivamente, tanto den publico\ncomo priva, di manifesta nan religion of creencia pa medio di ense\u00f1ansa, practica, culto y cumplimento.\nArticulo 19\nTur persona tin derecho riba libertad di opinion y di expresion; e derecho aki ta inclui e libertad di tin opinion\nsin interferencia y di busca, haya y suministra informacion y idea via cualke medio y sin limitacion di frontera.\nArticulo 20\nTur persona tin derecho riba libertad di reunion y di asociacion pacifico.\nNo por obliga ningun hende pa pertenece na un asociacion.\nArticulo 21\nTur persona tin derecho di participa den gobierno di nan pais, directamente of pa medio di representante elegi\nlibremente.\nTur persona tin, a base di igualdad, derecho riba acceso na funcionnan publico di nan pais.",
            "Image": "f76fa97a130827ce4686f6671568ae48"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Boluntad di pueblo lo ta e base di autoridad di gobierno; e boluntad ey lo keda expresa den eleccionnan periodico\ny autentico, cu lo tene pa medio di sufragio universal y igual y pa medio di voto secreto of pa medio di otro\nprocedura ekivalente cu ta garantisa libertad di voto.\nArticulo 22\nTur persona, como miembro di sociedad, tin derecho riba seguridad social y tin, pa medio di esfuerso nacional y\ncooperacion internacional y di conformidad cu e organisacion y recursonan di cada Estado, derecho riba realisacion\ndi e derechonan economico, social y cultural cu ta indispensabel pa nan dignidad y desaroyo liber di nan\npersonalidad.\nArticulo 23\nTur persona tin derecho riba trabou, riba scogencia liber di nan trabou, riba condicionnan di trabou husto y\nfaborabel y riba proteccion contra desempleo.\nTur persona tin, sin ningun clase di discriminacion, derecho riba pago igual pa trabou igual.\nTur persona cu ta traha tin derecho riba un pago husto y faborabel, cu ta garantisa nan y nan famia un existencia\nconforme dignidad humano y cu, den caso necesario, lo complementa cu otro medionan di proteccion social.\nTur persona tin derecho di lanta sindicato y di afilia nan mes na nan pa proteccion di nan interesnan.\nArticulo 24\nTur persona tin derecho riba descanso y tempo liber, inclusive un limitacion rasonabel di ora di trabou y\nperiodicamente vakantie paga.\nArticulo 25\nTur persona tin derecho riba un nivel di bida adecuado, cu ta garantisa nan y nan famia salud y bienestar,\nincluyendo cuminda, pa\u00f1a, vivienda y cuido medico y e servicionan social necesario, y derecho riba prevision den\ncaso di desempleo, malesa, invalidez, viudez, biehes of otro falta di medio di existencia pa motibo di\ncircunstancianan fuera di nan boluntad.\nMama y mucha tin derecho riba cuido y asistencia special. Tur mucha, naci den matrimonio of pafo di matrimonio,\ntin derecho riba proteccion social igual.\nArticulo 26\nTur persona tin derecho riba ense\u00f1ansa. Ense\u00f1ansa lo ta gratuito, por lo menos na nivel elemental y fundamental.\nEnse\u00f1ansa elemental lo ta obligatorio. Lo mester pone ense\u00f1ansa di ofishi y ense\u00f1ansa profesional na disposicion\ndi tur hende. Ense\u00f1ansa superior lo ta igualmente accesibel pa tur hende, a base di merito.\nEnse\u00f1ansa lo ta dirigi riba desaroyo completo di personalidad humano y riba fortalecemento di respet pa e\nderechonan humano y libertadnan fundamental. E lo fomenta comprension, tolerancia y amistad entre tur nacion y\nentre tur grupo etnico of religioso y lo promove e actividadnan di Nacionnan Uni pa mantencion di paz.\nE mayornan lo tin derecho preferente pa scoge e tipo di ense\u00f1ansa y educacion cu lo mester duna nan yiunan.\nArticulo 27\nTur persona tin derecho di participa libremente den bida cultural di comunidad, di gosa di arte y di participa den\nprogreso cientifico y su beneficionan.\nTur persona tin derecho riba proteccion di e interesnan moral y material cu ta resultado di cualke produccion\ncientifico, literario of artistico di cua nan ta autor.\nArticulo 28\nTur persona tin derecho riba existencia di un orden social y internacional den cua por realisa plenamente e\nderechonan y libertadnan proclama den e Declaracion aki.\nArticulo 29\nTur persona tin obligacion cu comunidad, pasobra ta den dje so e desaroyo liber y completo di nan personalidad ta\nposibel.\nDen ehercicio di nan derechonan y goso di nan libertadnan, tur persona lo ta solamente suheto na e limitacionnan\nstipula pa ley, cu e unico fin di garantisa e debido reconocemento di e derechonan y libertadnan di otro persona y\ne debido respet pa nan, y di cumpli cu e exigencianan husto di moralidad, orden publico y bienestar general den un\nsociedad democratico.\nE derechonan y libertadnan aki no por wordo eherci den ningun caso en pugna cu e propositonan y e principionan di\nNacionnan Uni.\nArticulo 30\nNo por interpreta nada den e Declaracion aki comosifuera cu e ta implica cu cualke Estado, grupo of persona por\nderiva for di dje cualke derecho pa efectua cualke actividad of pa realisa cualke acto cu tin como obhetivo\ndestruccion di cualke di e derechonan y libertadnan proclama den e Declaracion aki.",
            "Image": "471103f5462996e050b84e7db699223f"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [],
            "Text": "",
            "Image": "23c2510f55e24ac62b765450f1f8aaec"
        }
    }
}
