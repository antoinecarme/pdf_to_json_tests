{
    "MetaData": {
        "Author": null,
        "Creation_Date": 1581469885,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "e6820dca7dfb3175874237f82088fc66",
            "Index": 0,
            "Label": "1",
            "Size": [
                595.0,
                842.0
            ],
            "Text": "DECLARACION UNIVERSAL DI DERECHO HUMANO\nPreambulo\nConsiderando cu reconocemento di e dignidad inherente y di e derechonan igual y inalienabel di\ntur miembro di famia humano ta base di libertad, husticia y paz na mundo;\nConsiderando cu indiferencia y menosprecio pa derecho humano a resulta den actonan di barbarie\ncu a agredi consenshi di humanidad, y cu a proclama, como e aspiracion mas halto di ser humano,\nbinimento di un mundo den cua hende, libera di temor y di miseria, lo disfruta di libertad di\npalabra y libertad di creencia;\nConsiderando cu ta esencial pa derecho humano ta protegi pa un regimen di derecho, a fin cu ser\nhumano no haya su mes obliga di recuri, na ultimo instancia, na rebelion contra tirania y\nopresion;\nConsiderando cu ta esencial pa promove desaroyo di relacion amistoso entre e nacionnan;\nConsiderando cu e pueblonan di Nacionnan Uni a reafirma den e Carta nan fe den e derechonan\nfundamental di ser humano, den dignidad y balor di e persona humano y den igualdad di derecho\ndi homber y muhe, y a dicidi di promove progreso social y di hisa nivel di bida denter di un\nconcepto mas amplio di libertad;\nConsiderando cu e Estadonan Miembro a compromete nan mes pa logra, den cooperacion cu\nOrganisacion di Nacionnan Uni, promocion di respet universal pa y tenemento di cuenta cu e\nderechonan y libertadnan fundamental di ser humano;\nConsiderando cu un concepcion comun di e derechonan y libertadnan aki ta di e mayor importancia\npa e pleno cumplimento di dicho compromiso;\nAsamblea General ta proclama e presente Declaracion Universal di Derecho Humano como ideal\ncomun cu tur pueblo y nacion mester alcansa, a fin cu cada individuo y cada organo di sociedad,\nteniendo e Declaracion aki constantemente na mente, lo aspira na promove, pa medio di enseñansa\ny educacion, respet pa e derechonan y libertadnan aki, y na garantisa, pa medio di medidanan\nprogresivo di caracter nacional y internacional, nan reconocemento y aplicacion universal y\nefectivo, tanto entre e pueblonan di e Estadonan Miembro mes como entre e pueblonan di e\nteritorionan cu ta cay bou di nan hurisdiccion.\nArticulo 1\nTur ser humano ta nace liber y igual den dignidad y den derecho. Nan ta dota cu rason y cu\nconsenshi y nan mester comporta nan den spirito di fraternidad pa cu otro.\nArticulo 2\nTur persona tin tur e derechonan y libertadnan proclama den e Declaracion aki, sin ningun clase\ndi distincion di rasa, colo, sexo, idioma, religion, opinion politico of di otro indole, origen\nnacional of social, posicion economico, nacemento of cualke otro condicion.\nAdemas, lo no haci ningun distincion a base di e condicion politico, huridico of internacional\ndi e pais of teritorio na cual un persona ta pertenece, irespecto si ta trata di un pais\nindependiente, un teritorio bou di administracion fiduciario, no autonomo of someti na cualke\notro limitacion di soberania.\nArticulo 3\nTur individuo tin derecho riba bida, riba libertad y riba seguridad di su persona.\nArticulo 4\nNingun hende lo no ta someti na sclavitud ni na servidumbre; sclavitud y comercio di catibo lo\nta prohibi den tur su formanan.\nArticulo 5\nNingun hende lo no ta someti na tortura ni na trato of castigo cruel, inhumano of degradante.\nArticulo 6\nTur ser humano tin derecho riba reconocemento di su personalidad huridico tur caminda.\nArticulo 7\nTur persona ta igual dilanti di ley y nan tin, sin ningun distincion, derecho riba proteccion"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "9a4fd22ae17192638b2f5bbaed5e4355",
            "Index": 1,
            "Label": "2",
            "Size": [
                595.0,
                842.0
            ],
            "Text": "igual door di ley. Tur persona tin derecho riba proteccion igual contra tur discriminacion cu\nta en pugna cu e Declaracion aki y contra tur provocacion di tal discriminacion.\nArticulo 8\nTur persona tin derecho riba asistencia huridico efectivo di parti di e tribunalnan nacional\ncompetente contra actonan cu ta en pugna cu e derechonan fundamental conferi na nan pa medio di\nConstitucion of pa medio di ley.\nArticulo 9\nNingun hende lo no ta someti na aresto, detencion ni destiero arbitrario.\nArticulo 10\nTur persona tin, a base di pleno igualdad, derecho riba un tratamento husto y publico di nan\ncaso door di un tribunal independiente y imparcial pa determinacion di nan derechonan y\nobligacionnan y pa stipulacion di e hustificacion di cualke persecucion penal entama contra\nnan.\nArticulo 11\nTur persona acusa di delito penal tin derecho di ser considera inocente, te ora cu proba su\nculpabilidad di acuerdo cu ley, den un audiencia publico den cua el a haya tur garantia\nnecesario pa su defensa.\nLo no considera ningun hende culpabel di ningun delito penal a base di cualke acto of omision\ncu no tabata constitui un delito penal, segun derecho nacional of internacional, na momento cu\na comete e acto of omision. Tampoco lo no impone un castigo mas pisa cu esun cu tabata\naplicabel na momento cu a comete e delito penal.\nArticulo 12\nNingun hende lo no ta obheto di interferencia arbitrario den su privacidad, su famia, su cas of\nsu corespondencia, ni di agresion contra su honor y su reputacion. Tur persona tin derecho di\nwordo protegi pa ley contra dicho interferencianan of agresionnan.\nArticulo 13\nTur persona tin derecho riba libertad di movemento y di scogencia di nan residencia denter di e\nteritorio di cada Estado.\nTur persona tin derecho di sali di cualke pais, incluyendo nan propio pais, y di bay bek nan\npais.\nArticulo 14\nTur persona tin derecho di busca asilo y di disfruta di dje den otro pais den caso di\npersecucion.\nNo por invoca e derecho aki den caso di persecucion realmente origina pa motibo di delito no\npolitico of pa motibo di acto en pugna cu e propositonan y e principionan di Nacionnan Uni.\nArticulo 15\nTur persona tin derecho riba un nacionalidad.\nNo por priva ningun hende arbitrariamente di su nacionalidad ni neng’e su derecho di cambia di\nnacionalidad.\nArticulo 16\nHomber y muhe cu tin edad di casa tin, sin ningun limitacion pa motibo di rasa, nacionalidad of\nreligion, derecho di casa y funda un famia. Nan tin igual derecho encuanto matrimonio durante\nmatrimonio y den caso di disolucion di e matrimonio.\nPor contrae matrimonio solamente cu consentimento liber y pleno di e futuro esposonan.\nFamia ta e unidad colectivo natural y fundamental di sociedad y tin derecho riba proteccion\ndoor di sociedad y door di Estado.\nArticulo 17\nTur persona tin derecho riba propiedad, tanto individualmente como colectivamente.\nNo por priva ningun hende arbitrariamente di su propiedad."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "6da742fe50727dd8afbd8d4eed5532fb",
            "Index": 2,
            "Label": "3",
            "Size": [
                595.0,
                842.0
            ],
            "Text": "Articulo 18\nTur persona tin derecho riba libertad di pensamento, di consenshi y di religion; e derecho aki\nta inclui e libertad di cambia di religion of creencia, y e libertad, sea individualmente of\ncolectivamente, tanto den publico como priva, di manifesta nan religion of creencia pa medio di\nenseñansa, practica, culto y cumplimento.\nArticulo 19\nTur persona tin derecho riba libertad di opinion y di expresion; e derecho aki ta inclui e\nlibertad di tin opinion sin interferencia y di busca, haya y suministra informacion y idea via\ncualke medio y sin limitacion di frontera.\nArticulo 20\nTur persona tin derecho riba libertad di reunion y di asociacion pacifico.\nNo por obliga ningun hende pa pertenece na un asociacion.\nArticulo 21\nTur persona tin derecho di participa den gobierno di nan pais, directamente of pa medio di\nrepresentante elegi libremente.\nTur persona tin, a base di igualdad, derecho riba acceso na funcionnan publico di nan pais.\nBoluntad di pueblo lo ta e base di autoridad di gobierno; e boluntad ey lo keda expresa den\neleccionnan periodico y autentico, cu lo tene pa medio di sufragio universal y igual y pa medio\ndi voto secreto of pa medio di otro procedura ekivalente cu ta garantisa libertad di voto.\nArticulo 22\nTur persona, como miembro di sociedad, tin derecho riba seguridad social y tin, pa medio di\nesfuerso nacional y cooperacion internacional y di conformidad cu e organisacion y recursonan\ndi cada Estado, derecho riba realisacion di e derechonan economico, social y cultural cu ta\nindispensabel pa nan dignidad y desaroyo liber di nan personalidad.\nArticulo 23\nTur persona tin derecho riba trabou, riba scogencia liber di nan trabou, riba condicionnan di\ntrabou husto y faborabel y riba proteccion contra desempleo.\nTur persona tin, sin ningun clase di discriminacion, derecho riba pago igual pa trabou igual.\nTur persona cu ta traha tin derecho riba un pago husto y faborabel, cu ta garantisa nan y nan\nfamia un existencia conforme dignidad humano y cu, den caso necesario, lo complementa cu otro\nmedionan di proteccion social.\nTur persona tin derecho di lanta sindicato y di afilia nan mes na nan pa proteccion di nan\ninteresnan.\nArticulo 24\nTur persona tin derecho riba descanso y tempo liber, inclusive un limitacion rasonabel di ora\ndi trabou y periodicamente vakantie paga.\nArticulo 25\nTur persona tin derecho riba un nivel di bida adecuado, cu ta garantisa nan y nan famia salud y\nbienestar, incluyendo cuminda, paña, vivienda y cuido medico y e servicionan social necesario,\ny derecho riba prevision den caso di desempleo, malesa, invalidez, viudez, biehes of otro falta\ndi medio di existencia pa motibo di circunstancianan fuera di nan boluntad.\nMama y mucha tin derecho riba cuido y asistencia special. Tur mucha, naci den matrimonio of\npafo di matrimonio, tin derecho riba proteccion social igual.\nArticulo 26\nTur persona tin derecho riba enseñansa. Enseñansa lo ta gratuito, por lo menos na nivel\nelemental y fundamental. Enseñansa elemental lo ta obligatorio. Lo mester pone enseñansa di\nofishi y enseñansa profesional na disposicion di tur hende. Enseñansa superior lo ta igualmente\naccesibel pa tur hende, a base di merito.\nEnseñansa lo ta dirigi riba desaroyo completo di personalidad humano y riba fortalecemento di"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "9a2e7761457cf3229cd67f300c87b8d5",
            "Index": 3,
            "Label": "4",
            "Size": [
                595.0,
                842.0
            ],
            "Text": "respet pa e derechonan humano y libertadnan fundamental. E lo fomenta comprension, tolerancia y\namistad entre tur nacion y entre tur grupo etnico of religioso y lo promove e actividadnan di\nNacionnan Uni pa mantencion di paz.\nE mayornan lo tin derecho preferente pa scoge e tipo di enseñansa y educacion cu lo mester duna\nnan yiunan.\nArticulo 27\nTur persona tin derecho di participa libremente den bida cultural di comunidad, di gosa di arte\ny di participa den progreso cientifico y su beneficionan.\nTur persona tin derecho riba proteccion di e interesnan moral y material cu ta resultado di\ncualke produccion cientifico, literario of artistico di cua nan ta autor.\nArticulo 28\nTur persona tin derecho riba existencia di un orden social y internacional den cua por realisa\nplenamente e derechonan y libertadnan proclama den e Declaracion aki.\nArticulo 29\nTur persona tin obligacion cu comunidad, pasobra ta den dje so e desaroyo liber y completo di\nnan personalidad ta posibel.\nDen ehercicio di nan derechonan y goso di nan libertadnan, tur persona lo ta solamente suheto\nna e limitacionnan stipula pa ley, cu e unico fin di garantisa e debido reconocemento di e\nderechonan y libertadnan di otro persona y e debido respet pa nan, y di cumpli cu e\nexigencianan husto di moralidad, orden publico y bienestar general den un sociedad democratico.\nE derechonan y libertadnan aki no por wordo eherci den ningun caso en pugna cu e propositonan y\ne principionan di Nacionnan Uni.\nArticulo 30\nNo por interpreta nada den e Declaracion aki comosifuera cu e ta implica cu cualke Estado,\ngrupo of persona por deriva for di dje cualke derecho pa efectua cualke actividad of pa realisa\ncualke acto cu tin como obhetivo destruccion di cualke di e derechonan y libertadnan proclama\nden e Declaracion aki."
        }
    }
}
