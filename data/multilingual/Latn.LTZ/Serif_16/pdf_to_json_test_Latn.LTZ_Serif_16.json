{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469231,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "UNIVERSAL - DEKLARATIOUN VUN DE MËNSCHERECHTER\nPRÄAMBEL\nWell d'Unerkennong vun der Dignitéit, déi all Mêmber vun der Mënschefamill gebuer\nas, a vu sénge gläichen an onersetzleche Rechter de Fëllement vun der Fräiheet, der\nGerechtegkeet an dem Fridden an der Welt as,\nWell et do, wou d'Mënscherechter nët unerkannt an nët respektéiert gin, zu\nbarbareschen Akte koum, déi d'Gewësse vun der ganzer Mënschheet revoltéieren a\nwell d'Schafe vun enger Welt, an deer d'Mënschen d'Fräiheet vum Wuert a vum Glaf\nhun, an deer se fräi si vu Fuurcht an Nout, als dem Mënsch säin héchst Striewe\nproklaméiert gouf,\nWell et haaptsächlech drëm geet fir duerch e Rechtssystem Hand iwwer\nd'Mënscherechter ze halen an datt de Mënsch doduerch nët forcéiert gët fir säi\nleschten Auswee an der Revolt géint d'Tyrannei an d'Ënnerdrécktgin ze sichen,\nWell et haaptsächlech drëm geet fir d'Entwécklong vun de frëndschaaftleche\nRelatiounen tëscht den Natiounen z'encouragéieren,\nWell an der Charta d'Vëlleker vun de Vereenten Natiounen op en Neits hire Glaf an\nd'Grondrechter vum Mënsch, an d'Dignitéit an an de Wäert vun der mënschlecher\nPersoun, an d'Gläichheet vun de Rechter vu Mann a Fra proklaméiert a sech dofir\nentscheed hu fir dem zoziale Fortschrëtt de Virzock ze gin a besser\nLieweskonditiounen a méi enger grousser Fräiheet ze schafen,\nWell d'Mëmberstate sech verflicht hu fir an Zesummenaarbecht mat der\nOrganisatioun vun de Vereenten Natiounen dofir ze suergen, datt d'Mënscherechter\nan d'Grondfräiheten allgemeng respektéiert a realiséiert gin,\nWell eng an déi selwecht Opfaassong iwwer dës Rechter a Fräiheten aus der Mooss\nwichteg as fir dëst Engagement voll a ganz kënnen duerchzeféieren,\nPROKLAMÉIERT D'GENEROLVERSAMMLONG:\nDës UNIVERSAL-DEKLARATIOUN VUN DE MËNSCHERECHTER, déi als en\nallgemengt Ideal vun all Vollek an all Natioun soll ugestrieft gin aus deem Grond,\ndatt all eenzele Mënsch an all Organ vun der Gesellschaft, ëmmer am Geescht vun\ndëser Deklaratioun, sech ustrenge fir duerch den Unterrécht an d'Erzéiong de\nRespekt vun dëse Rechter a Fräiheten z'entwécklen an no an no duerch Mesüren um\nnationalen an internationale Plang hir Unerkennong ze sécheren, datt\nd'Populatiounen aus de Mêmberstate selwer an déi aus Gebitter, déi ënner hirer\nGeriichtsbarkeet stin, en allgemengen a gudde Gebrauch dervu kënnen maachen.\nArtikel 1\nAll Mënsch kënnt fräi a mat deer selwechter Dignitéit an dene selwechte Rechter op\nd'Welt. Jiddereen huet säi Verstand a säi Gewësse krut an soll an engem Geescht vu\nBridderlechkeet denen anere géintiwwer handelen.\nArtikel 2\nJidderee kann all déi Rechter an all déi Fräiheten, déi an dëser Deklaratioun\nproklaméiert sin, fir sech verlaangen an dat ouni Ënnerscheed sief et vu Rass,",
            "Image": "2925656191477a845e215bc1b203dcfd"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Hautfaarf, Geschlecht, Sprooch, Relioun, politesche odder anerer Iwwerzegong,\nnationalem odder zozialem Urspronk, Verméigen, Gebuurt odder soss enger\nSituatioun.\nEt duerf do dernieft och keen Ennerscheed gemat gin, dee mam politeschen,\nrechtlechen odder internationale statut vun deem Land odder deem Gebitt begrënnt\ngët, aus deem eng Persoun hierstaamt, egal ob dëst Land odder dëst Gebitt\nonofhängeg, ënner engem Mandat, nët autonom odder séng Souveränitéit an\nirgendenger Form begrenzt as.\nArtikel 3\nAll Mësch huet Recht op d'Liewen, op d'Fräiheet an op d'Secherheet vu sénger\nPersoun.\nArtikel 4\nKee Mënsch daarf a Sklaverei odder a Kniechtschaaft gehal gin; d'Sklaverei an de\nSklavenhandel sin an all hire Forme verbueden.\nArtikel 5\nKeen duerf gefoltert an och kee grausam, onmënschlech, onwiirdeg bestrooft a\nbehandelt gin.\nArtikel 6\nJiddereen huet iwwerall d'Recht op Unerkennong vu sénger juristescher\nPerséinlechkeet.\nArtikel 7\nD'Mënsche sin alleguer gläich virum Gesetz a si hun ouni Ënnerscheed Recht op dee\nselwechte Schutz vum Gesetz. Alleguer hu se Recht op dee selwechte Schutz géint all\nDiskriminatioun, déi dës Deklaratioun géing verletzen a géint all Provokatioun zu\nesou enger Diskriminatioun.\nArtikel 8\nAll Mënsch huet d'Recht fir bei denen zoustännegen nationale Geriichter en effektive\nRecours géint déi Akten ze man, déi d'fundamental Rechter, déi him duerch\nd'Konstitutioun odder duerch d'Gesetz zoustin, verletzen.\nArtikel 9\nKee Mënsch duerf arbiträr verhaft, agesat odder ausgewise gin.\nArtikel 10\nAll Mënsch huet d'Recht, a voller Gläichheet, datt séng Saach, säin Uleies gerecht an\nöffentlech virun engem onofhängegen an onparteiesche Geriicht zur Sprooch kënnt,\ndat iwwer séng Rechter a Flichten an iwwer d'Berechtegong vun all Uklo, déi a\nStrofsaache géint e gefouert gët, entscheet.\nArtikel 11\nAll Mënsch, dee wéinst engem strofbaren Akt ugeklot gët as esou laang als",
            "Image": "32d10c14d341d663afb8763d32df31fc"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "onschëlleg unzegesinn, bis séng Schold gesetzlech an am Verlaf vun engem\nöffentleche Prozess nogewisen as, an deem e mat Sécherheet op all néideg Garantië\nfir séng Verdedegong konnt rechnen.\nKeen duerf veruurtelt gi fir Saachen, déi e gemat odder ënnerlooss huet, déi an deem\nAment, wou dat geschitt as, no nationalem an internationalem Recht keng strofbar\nAkte woren. Och duerf kee méi eng héich Strof kréie wi déi, déi an deem Ament\napplizéiert gouf, an deem de strofbaren Akt geschitt as.\nArtikel 12\nAn enger Persoun hiirt Privatliewen, hir Famill, hir Wunnéng odder hir\nKorrespondenz duerf sech nët arbiträr agemëscht, an hir Éier an hire gudde Ruff och\nnët ugetaascht gin. All Mënsch huet d'Recht op de Schutz vum Gesetz géint esou en\nAmëschen an Untaaschten.\nArtikel 13\nAll Mënsch huet d'Recht fir fräi bannent de Grenze vun all Stat ze zirkuléieren a séng\nResidenz ze wielen.\nAll Mënsch huet d'Recht fir all Land ze verloossen, och säin egent, an nees a säi Land\nheemzekommen.\nArtikel 14\nAll Mënsch huet d'Recht fir, wann e verfollegt gët, Asyl an anere Länner ze sichen a\nGebrauch dovunner ze maachen.\nOp dëst Recht ka sech nët beruff gin am Fall vun Ukloen, déi reell op engem\nVerbrieche vum allgemenge Recht an op Handlonge fundéieren, déi géint d'Ziler an\nd'Grondsätz vun de Vereenten Natioune verstoussen.\nArtikel 15\nAll Mënsch huet d'Recht op eng Nationalitéit.\nSéng Nationalitéit duerf kengem Mënsch arbiträr entzu gin, och nët dat Recht fir\nséng Nationalitéit ze changéieren.\nArtikel 16\nWa Mann a Fra am Alter si fir sech ze bestueden, hu se d'Recht fir dat ze maachen an\neng Famill ze grënnen ouni iirgendeng Restriktioun wat d'Rass, d'Nationalitéit odder\nd'Relioun ugeet. Si hu beim Bestiednes, am Bestiednes a bei sénger Opléisong déi\nselwecht Rechter.\nD'Bestiednes duerf nëmme mat der fräier a voller Awëllegong vum Brautpuer\ngeschloss gin.\nD'Famill as dat natiirlecht a fundamentaalt Element vun der Gesellschaft a si huet\nd'Recht op de Schutz vu Gesellschaft a Stat.\nArtikel 17\nAll Mënsch huet d'Recht, eleng an och mat aneren zesummen, op Egentom.",
            "Image": "8848825ac225307d65b22139a08f8991"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Säin Egentom duerf kengem Mënsch arbiträr entzu gin.\nArtikel 18\nAll Mënsch huet d'Recht op Gedanke-, Gewëssens- a Reliounsfräiheet; an dësem\nRecht mat dran as d'Fräiheet fir séng Relioun odder séng Iwwerzegong ze änneren,\ngrad esou wéi d'Fräiheet fir séng Relioun a séng lwwerzegong eleng odder mat\naneren ze manifestéieren, sief et an der Öffentlechkeet odder privat, duerch den\nUnterrécht, d'Praktizéieren, de Kultus an d'Feiere vu Riten.\nArtikel 19\nAll Mënsch huet d'Recht op eng fräi Menong a fir se fräi auszedrécken, an deem och\nd'Recht mat dran as op eng Menong fräi vu Fuurcht an dat Recht fir Informatiounen\nan Iddiën ze sichen, ze kréien an ze verbrede mat all dene Mëttele fir sech\nauszedrécken, déi et gët an ouni sech mussen u Grenze vu Länner ze halen.\nArtikel 20\nAll Mënsch huet d'Recht op Versammlungs- a Verenegongsfräiheet am friddleche\nSënn.\nKeen duerf an eng Verenegong gezwong gin.\nArtikel 21\nAll Mënsch huet d'Recht fir un den öffentlechen Ugeleënhete vu séngem Land\nmatzewiirken, sief et direkt odder duerch fräi gewielt Vertrieder.\nAll Mënsch huet d'Recht fir ënner gläiche Konditiounen an d'öffentlech Fonktioune vu\nséngem Land eranzekommen.\nDe Vollekswëllen as d'Grondlag vun der Öffentlecher Gewalt hirer Autoritéit; dee\nWëlle muss sech an éierleche Walen, déi periodesch ofzehale sin no engem gläichen\nan allgemenge Walrecht, a geheime Walen odder an enger gläichwäerteger Prozedur,\ndéi fräi Wale garantéiert, auszedrécken.\nArtikel 22\nAll Mënsch huet als Mêmber vun der Gesellschaft d'Recht op zozial Sécherheet; en as\nberechtegt fir an de Genoss vun de wirtschaftlechen, zozialen a kulturelle Rechter ze\nkommen, déi fir séng Dignitéit an d'fräi Entwécklong vu sénger Perséinlechkeet\nnéideg sin, dat alles duerch en nationalen Effort an eng international\nZesummenaarbecht an an engem Mooss, wéi d'Organisatioun an d'Ressource vun all\nLand et ausweisen.\nArtikel 23\nAll Mënsch huet d'Recht op Aarbecht, op d'fräi Wiel vu sénger Aarbecht, op\nAarbechtskonditiounen, déi gerecht sin an zefridde stellen an op de Schutz géint de\nChômage.\nJiddereen huet ouni Diskriminatioun d'Recht op de selwechte Loun fir déi selwecht\nAarbecht.\nJiddereen, dee schafft, huet d'Recht op e gerechten an ordentleche Loun, deen him\nselwer a sénger Famill eng Existenz op der Basis vun der mënschlëcher Dignitéit",
            "Image": "64236492f4de0d994b62e5667df8b408"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "séchert an deen, wann néideg, duerch all aner zozial Mesüre gestäipt gët.\nAll Mënsch huet d'Recht fir mat anere Leit Beruffsorganisatiounen ze grënnen a fir\nséng Intressen ze verdedegen dranzegoen.\nArtikel 24\nAll Mënsch huet d'Recht op Rou a Fräizäit a besonnesch op eng räsonnabel\nbegrenzten Dauer vun der Aarbechtszäit an op periodeschen a bezuelte Congé.\nArtikel 25\nAll Mënsch huet d'Recht op e Liewesniveau, deen duergeet fir him selwer a sénger\nFamill d'Gesondheet an d'Gutt-Ergoen, besonnesch d'Narong, d'Kleder, d'Wunneng,\nd'medezinesch Fleg an déi néideg zozial Déngschter ze garantéieren; en huet d'Recht\nop Sécherheet am Fall vu Chômage, Krankheet, Invaliditéit, als Witfra odder\nWitmann, am Alter an an anere Fäll, wou en d'Mëttele fir säi Liewesënnerhalt nët méi\nhuet duerch Ëmstänn, déi onofhängeg si vu séngem Wëllen.\nMamm a Kand hun d'Recht op speziell Hëllef a Bäistand. D'Kanner alleguer, ob se am\nodder nët am Bestiednes gebuer gin, kommen an de Genoss vun deem selwechten\nzoziale Schutz.\nArtikel 26\nAll Mënsch huet d'Recht op Bildung. Den Unterrécht muss op d'mannst fir\nd'Elementar- an d'Grondschoule gratis sin. Den Elementarunterrécht as\nobligatoresch. Den techneschen an de Beruffsunterécht musse verallgemengert sin.\nDen héiere Studium muss jidderengem mat dene selwechte Rechter an op der Basis\nvu sénge Leeschtungen opstoen.\nD'Bildung soll déi voll Entwécklong vun der mënschlecher Perséinlechkeet a méi e\ngrousse Respekt vun de Mënscherechter an de Grondfräiheten uviséieren. Si soll de\nVersteesdemech, d'Toleranz an d'Frëndschaaft tëscht allen Natiounen an alle Gruppe\nvu Rassen a Relioune grad esou favoriséiere wéi d'Entwécklong vun de Vereenten\nNatiounen hiren Aktivitéite fir d'Erhale vum Fridden.\nD'Elteren hu virewech d'Recht fir de Genre vun de Kanner hirer Bildung ze wielen.\nArtikel 27\nAll Mënsch huet d'Recht fir fräi un der Kommunotéit hirem kulturelle Liewen\ndeelzehuelen, an de Genoss vun der Konscht ze kommen a vum wësseschaaftleche\nFortschrëtt a vun allem, wat sech doraus u Guddem ergët, ze profitéieren.\nJiddereen huet d'Recht op de Schutz vun de moraleschen a materiellen Intressen, déi\naus jidfer wësseschaaftlecher, literarescher odder artistescher Produktioun entstin,\nvun deer hien den Auteur as.\nArtikel 28\nAll Mënsch huet d'Recht op eng zozial an international Uerdnong, an deer sech déi\nRechter a Fräiheten, déi an dëser Deklaratioun opgezielt gin, voll kënnen auswiirken.\nArtikel 29\nAll Mënsch huet Flichte vis-à-vis vun der Kommunotéit, an deer eleng déi fräi a voll",
            "Image": "54afa330eb7c4fc868b74b970abea285"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Entwécklong vu sénger Perséinlechkeet méiglech as.\nAm Gebrauch vu sénge Rechter an am Genoss vu sénge Fräiheten as jiddereen\nnëmmen dene Limiten ënnerworf, déi d'Gesetz eenzeg an eleng dofir virgesäit, datt\nd'Unerkennong an de Respekt vun aneren hire Rechter a Fräihete gesechert sin a fir\nengem gerechten Usproch op Moral, op öffentlech Uerdnong an op en allgemengt\nWuel an enger demokratescher Gesellschaft z'entspriechen.\nDës Rechter a Fräiheten duerfen a kengem Fall am Widdersproch mat de Vereenten\nNatiounen hiren Ziler a Prinzippie stoen.\nArtikel 30\nKeng Bestëmmong vun dëser Deklaratioun duerf esou ausgeluegt gin, datt e Recht fir\ne Stat, eng Grupp odder en eenzele Mënsch dra wär fir sech un Aktivitéiten ze gin\nodder Akten duerchzeféieren, déi drop erauslafe fir d'Rechter an d'Fräiheten, déi dra\ngenannt sin, ëmzestoussen.",
            "Image": "da42e759bcc45c7679bc0318bc19b2ef"
        }
    }
}
