{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469103,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "UNIVERSAL - DEKLARATIOUN VUN DE M\u00cbNSCHERECHTER\nPR\u00c4AMBEL\nWell d'Unerkennong vun der Dignit\u00e9it, d\u00e9i all M\u00eamber vun der M\u00ebnschefamill gebuer as, a vu s\u00e9nge gl\u00e4ichen an onersetzleche Rechter de\nF\u00ebllement vun der Fr\u00e4iheet, der Gerechtegkeet an dem Fridden an der Welt as,\nWell et do, wou d'M\u00ebnscherechter n\u00ebt unerkannt an n\u00ebt respekt\u00e9iert gin, zu barbareschen Akte koum, d\u00e9i d'Gew\u00ebsse vun der ganzer\nM\u00ebnschheet revolt\u00e9ieren a well d'Schafe vun enger Welt, an deer d'M\u00ebnschen d'Fr\u00e4iheet vum Wuert a vum Glaf hun, an deer se fr\u00e4i si vu\nFuurcht an Nout, als dem M\u00ebnsch s\u00e4in h\u00e9chst Striewe proklam\u00e9iert gouf,\nWell et haapts\u00e4chlech dr\u00ebm geet fir duerch e Rechtssystem Hand iwwer d'M\u00ebnscherechter ze halen an datt de M\u00ebnsch doduerch n\u00ebt forc\u00e9iert\ng\u00ebt fir s\u00e4i leschten Auswee an der Revolt g\u00e9int d'Tyrannei an d'\u00cbnnerdr\u00e9cktgin ze sichen,\nWell et haapts\u00e4chlech dr\u00ebm geet fir d'Entw\u00e9cklong vun de fr\u00ebndschaaftleche Relatiounen t\u00ebscht den Natiounen z'encourag\u00e9ieren,\nWell an der Charta d'V\u00eblleker vun de Vereenten Natiounen op en Neits hire Glaf an d'Grondrechter vum M\u00ebnsch, an d'Dignit\u00e9it an an de W\u00e4ert\nvun der m\u00ebnschlecher Persoun, an d'Gl\u00e4ichheet vun de Rechter vu Mann a Fra proklam\u00e9iert a sech dofir entscheed hu fir dem zoziale\nFortschr\u00ebtt de Virzock ze gin a besser Lieweskonditiounen a m\u00e9i enger grousser Fr\u00e4iheet ze schafen,\nWell d'M\u00ebmberstate sech verflicht hu fir an Zesummenaarbecht mat der Organisatioun vun de Vereenten Natiounen dofir ze suergen, datt\nd'M\u00ebnscherechter an d'Grondfr\u00e4iheten allgemeng respekt\u00e9iert a realis\u00e9iert gin,\nWell eng an d\u00e9i selwecht Opfaassong iwwer d\u00ebs Rechter a Fr\u00e4iheten aus der Mooss wichteg as fir d\u00ebst Engagement voll a ganz k\u00ebnnen\nduerchzef\u00e9ieren,\nPROKLAM\u00c9IERT D'GENEROLVERSAMMLONG:\nD\u00ebs UNIVERSAL-DEKLARATIOUN VUN DE M\u00cbNSCHERECHTER, d\u00e9i als en allgemengt Ideal vun all Vollek an all Natioun soll\nugestrieft gin aus deem Grond, datt all eenzele M\u00ebnsch an all Organ vun der Gesellschaft, \u00ebmmer am Geescht vun d\u00ebser Deklaratioun, sech\nustrenge fir duerch den Unterr\u00e9cht an d'Erz\u00e9iong de Respekt vun d\u00ebse Rechter a Fr\u00e4iheten z'entw\u00e9cklen an no an no duerch Mes\u00fcren um\nnationalen an internationale Plang hir Unerkennong ze s\u00e9cheren, datt d'Populatiounen aus de M\u00eamberstate selwer an d\u00e9i aus Gebitter, d\u00e9i \u00ebnner\nhirer Geriichtsbarkeet stin, en allgemengen a gudde Gebrauch dervu k\u00ebnnen maachen.\nArtikel 1\nAll M\u00ebnsch k\u00ebnnt fr\u00e4i a mat deer selwechter Dignit\u00e9it an dene selwechte Rechter op d'Welt. Jiddereen huet s\u00e4i Verstand a s\u00e4i Gew\u00ebsse krut an\nsoll an engem Geescht vu Bridderlechkeet denen anere g\u00e9intiwwer handelen.\nArtikel 2",
            "Image": "3f8c65b480272c825fd964aff2cafdfd"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Jidderee kann all d\u00e9i Rechter an all d\u00e9i Fr\u00e4iheten, d\u00e9i an d\u00ebser Deklaratioun proklam\u00e9iert sin, fir sech verlaangen an dat ouni \u00cbnnerscheed sief\net vu Rass, Hautfaarf, Geschlecht, Sprooch, Relioun, politesche odder anerer Iwwerzegong, nationalem odder zozialem Urspronk, Verm\u00e9igen,\nGebuurt odder soss enger Situatioun.\nEt duerf do dernieft och keen Ennerscheed gemat gin, dee mam politeschen, rechtlechen odder internationale statut vun deem Land odder deem\nGebitt begr\u00ebnnt g\u00ebt, aus deem eng Persoun hierstaamt, egal ob d\u00ebst Land odder d\u00ebst Gebitt onofh\u00e4ngeg, \u00ebnner engem Mandat, n\u00ebt autonom\nodder s\u00e9ng Souver\u00e4nit\u00e9it an irgendenger Form begrenzt as.\nArtikel 3\nAll M\u00ebsch huet Recht op d'Liewen, op d'Fr\u00e4iheet an op d'Secherheet vu s\u00e9nger Persoun.\nArtikel 4\nKee M\u00ebnsch daarf a Sklaverei odder a Kniechtschaaft gehal gin; d'Sklaverei an de Sklavenhandel sin an all hire Forme verbueden.\nArtikel 5\nKeen duerf gefoltert an och kee grausam, onm\u00ebnschlech, onwiirdeg bestrooft a behandelt gin.\nArtikel 6\nJiddereen huet iwwerall d'Recht op Unerkennong vu s\u00e9nger juristescher Pers\u00e9inlechkeet.\nArtikel 7\nD'M\u00ebnsche sin alleguer gl\u00e4ich virum Gesetz a si hun ouni \u00cbnnerscheed Recht op dee selwechte Schutz vum Gesetz. Alleguer hu se Recht op\ndee selwechte Schutz g\u00e9int all Diskriminatioun, d\u00e9i d\u00ebs Deklaratioun g\u00e9ing verletzen a g\u00e9int all Provokatioun zu esou enger Diskriminatioun.\nArtikel 8\nAll M\u00ebnsch huet d'Recht fir bei denen zoust\u00e4nnegen nationale Geriichter en effektive Recours g\u00e9int d\u00e9i Akten ze man, d\u00e9i d'fundamental\nRechter, d\u00e9i him duerch d'Konstitutioun odder duerch d'Gesetz zoustin, verletzen.\nArtikel 9\nKee M\u00ebnsch duerf arbitr\u00e4r verhaft, agesat odder ausgewise gin.\nArtikel 10\nAll M\u00ebnsch huet d'Recht, a voller Gl\u00e4ichheet, datt s\u00e9ng Saach, s\u00e4in Uleies gerecht an \u00f6ffentlech virun engem onofh\u00e4ngegen an onparteiesche\nGeriicht zur Sprooch k\u00ebnnt, dat iwwer s\u00e9ng Rechter a Flichten an iwwer d'Berechtegong vun all Uklo, d\u00e9i a Strofsaache g\u00e9int e gefouert g\u00ebt,",
            "Image": "80887ded8dd55d236c79660cc100015e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "entscheet.\nArtikel 11\nAll M\u00ebnsch, dee w\u00e9inst engem strofbaren Akt ugeklot g\u00ebt as esou laang als onsch\u00eblleg unzegesinn, bis s\u00e9ng Schold gesetzlech an am Verlaf\nvun engem \u00f6ffentleche Prozess nogewisen as, an deem e mat S\u00e9cherheet op all n\u00e9ideg Garanti\u00eb fir s\u00e9ng Verdedegong konnt rechnen.\nKeen duerf veruurtelt gi fir Saachen, d\u00e9i e gemat odder \u00ebnnerlooss huet, d\u00e9i an deem Ament, wou dat geschitt as, no nationalem an\ninternationalem Recht keng strofbar Akte woren. Och duerf kee m\u00e9i eng h\u00e9ich Strof kr\u00e9ie wi d\u00e9i, d\u00e9i an deem Ament appliz\u00e9iert gouf, an deem\nde strofbaren Akt geschitt as.\nArtikel 12\nAn enger Persoun hiirt Privatliewen, hir Famill, hir Wunn\u00e9ng odder hir Korrespondenz duerf sech n\u00ebt arbitr\u00e4r agem\u00ebscht, an hir \u00c9ier an hire\ngudde Ruff och n\u00ebt ugetaascht gin. All M\u00ebnsch huet d'Recht op de Schutz vum Gesetz g\u00e9int esou en Am\u00ebschen an Untaaschten.\nArtikel 13\nAll M\u00ebnsch huet d'Recht fir fr\u00e4i bannent de Grenze vun all Stat ze zirkul\u00e9ieren a s\u00e9ng Residenz ze wielen.\nAll M\u00ebnsch huet d'Recht fir all Land ze verloossen, och s\u00e4in egent, an nees a s\u00e4i Land heemzekommen.\nArtikel 14\nAll M\u00ebnsch huet d'Recht fir, wann e verfollegt g\u00ebt, Asyl an anere L\u00e4nner ze sichen a Gebrauch dovunner ze maachen.\nOp d\u00ebst Recht ka sech n\u00ebt beruff gin am Fall vun Ukloen, d\u00e9i reell op engem Verbrieche vum allgemenge Recht an op Handlonge fund\u00e9ieren,\nd\u00e9i g\u00e9int d'Ziler an d'Gronds\u00e4tz vun de Vereenten Natioune verstoussen.\nArtikel 15\nAll M\u00ebnsch huet d'Recht op eng Nationalit\u00e9it.\nS\u00e9ng Nationalit\u00e9it duerf kengem M\u00ebnsch arbitr\u00e4r entzu gin, och n\u00ebt dat Recht fir s\u00e9ng Nationalit\u00e9it ze chang\u00e9ieren.\nArtikel 16\nWa Mann a Fra am Alter si fir sech ze bestueden, hu se d'Recht fir dat ze maachen an eng Famill ze gr\u00ebnnen ouni iirgendeng Restriktioun wat\nd'Rass, d'Nationalit\u00e9it odder d'Relioun ugeet. Si hu beim Bestiednes, am Bestiednes a bei s\u00e9nger Opl\u00e9isong d\u00e9i selwecht Rechter.\nD'Bestiednes duerf n\u00ebmme mat der fr\u00e4ier a voller Aw\u00ebllegong vum Brautpuer geschloss gin.\nD'Famill as dat natiirlecht a fundamentaalt Element vun der Gesellschaft a si huet d'Recht op de Schutz vu Gesellschaft a Stat.",
            "Image": "acb841170dd5211d579d1e76f107d4f8"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Artikel 17\nAll M\u00ebnsch huet d'Recht, eleng an och mat aneren zesummen, op Egentom.\nS\u00e4in Egentom duerf kengem M\u00ebnsch arbitr\u00e4r entzu gin.\nArtikel 18\nAll M\u00ebnsch huet d'Recht op Gedanke-, Gew\u00ebssens- a Reliounsfr\u00e4iheet; an d\u00ebsem Recht mat dran as d'Fr\u00e4iheet fir s\u00e9ng Relioun odder s\u00e9ng\nIwwerzegong ze \u00e4nneren, grad esou w\u00e9i d'Fr\u00e4iheet fir s\u00e9ng Relioun a s\u00e9ng lwwerzegong eleng odder mat aneren ze manifest\u00e9ieren, sief et an\nder \u00d6ffentlechkeet odder privat, duerch den Unterr\u00e9cht, d'Praktiz\u00e9ieren, de Kultus an d'Feiere vu Riten.\nArtikel 19\nAll M\u00ebnsch huet d'Recht op eng fr\u00e4i Menong a fir se fr\u00e4i auszedr\u00e9cken, an deem och d'Recht mat dran as op eng Menong fr\u00e4i vu Fuurcht an dat\nRecht fir Informatiounen an Iddi\u00ebn ze sichen, ze kr\u00e9ien an ze verbrede mat all dene M\u00ebttele fir sech auszedr\u00e9cken, d\u00e9i et g\u00ebt an ouni sech\nmussen u Grenze vu L\u00e4nner ze halen.\nArtikel 20\nAll M\u00ebnsch huet d'Recht op Versammlungs- a Verenegongsfr\u00e4iheet am friddleche S\u00ebnn.\nKeen duerf an eng Verenegong gezwong gin.\nArtikel 21\nAll M\u00ebnsch huet d'Recht fir un den \u00f6ffentlechen Ugele\u00ebnhete vu s\u00e9ngem Land matzewiirken, sief et direkt odder duerch fr\u00e4i gewielt Vertrieder.\nAll M\u00ebnsch huet d'Recht fir \u00ebnner gl\u00e4iche Konditiounen an d'\u00f6ffentlech Fonktioune vu s\u00e9ngem Land eranzekommen.\nDe Volleksw\u00ebllen as d'Grondlag vun der \u00d6ffentlecher Gewalt hirer Autorit\u00e9it; dee W\u00eblle muss sech an \u00e9ierleche Walen, d\u00e9i periodesch\nofzehale sin no engem gl\u00e4ichen an allgemenge Walrecht, a geheime Walen odder an enger gl\u00e4ichw\u00e4erteger Prozedur, d\u00e9i fr\u00e4i Wale garant\u00e9iert,\nauszedr\u00e9cken.\nArtikel 22\nAll M\u00ebnsch huet als M\u00eamber vun der Gesellschaft d'Recht op zozial S\u00e9cherheet; en as berechtegt fir an de Genoss vun de wirtschaftlechen,\nzozialen a kulturelle Rechter ze kommen, d\u00e9i fir s\u00e9ng Dignit\u00e9it an d'fr\u00e4i Entw\u00e9cklong vu s\u00e9nger Pers\u00e9inlechkeet n\u00e9ideg sin, dat alles duerch en\nnationalen Effort an eng international Zesummenaarbecht an an engem Mooss, w\u00e9i d'Organisatioun an d'Ressource vun all Land et ausweisen.\nArtikel 23",
            "Image": "01f021df2dd72daf65c00c62fc2d4ab9"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "All M\u00ebnsch huet d'Recht op Aarbecht, op d'fr\u00e4i Wiel vu s\u00e9nger Aarbecht, op Aarbechtskonditiounen, d\u00e9i gerecht sin an zefridde stellen an op\nde Schutz g\u00e9int de Ch\u00f4mage.\nJiddereen huet ouni Diskriminatioun d'Recht op de selwechte Loun fir d\u00e9i selwecht Aarbecht.\nJiddereen, dee schafft, huet d'Recht op e gerechten an ordentleche Loun, deen him selwer a s\u00e9nger Famill eng Existenz op der Basis vun der\nm\u00ebnschl\u00ebcher Dignit\u00e9it s\u00e9chert an deen, wann n\u00e9ideg, duerch all aner zozial Mes\u00fcre gest\u00e4ipt g\u00ebt.\nAll M\u00ebnsch huet d'Recht fir mat anere Leit Beruffsorganisatiounen ze gr\u00ebnnen a fir s\u00e9ng Intressen ze verdedegen dranzegoen.\nArtikel 24\nAll M\u00ebnsch huet d'Recht op Rou a Fr\u00e4iz\u00e4it a besonnesch op eng r\u00e4sonnabel begrenzten Dauer vun der Aarbechtsz\u00e4it an op periodeschen a\nbezuelte Cong\u00e9.\nArtikel 25\nAll M\u00ebnsch huet d'Recht op e Liewesniveau, deen duergeet fir him selwer a s\u00e9nger Famill d'Gesondheet an d'Gutt-Ergoen, besonnesch\nd'Narong, d'Kleder, d'Wunneng, d'medezinesch Fleg an d\u00e9i n\u00e9ideg zozial D\u00e9ngschter ze garant\u00e9ieren; en huet d'Recht op S\u00e9cherheet am Fall vu\nCh\u00f4mage, Krankheet, Invalidit\u00e9it, als Witfra odder Witmann, am Alter an an anere F\u00e4ll, wou en d'M\u00ebttele fir s\u00e4i Liewes\u00ebnnerhalt n\u00ebt m\u00e9i huet\nduerch \u00cbmst\u00e4nn, d\u00e9i onofh\u00e4ngeg si vu s\u00e9ngem W\u00ebllen.\nMamm a Kand hun d'Recht op speziell H\u00ebllef a B\u00e4istand. D'Kanner alleguer, ob se am odder n\u00ebt am Bestiednes gebuer gin, kommen an de\nGenoss vun deem selwechten zoziale Schutz.\nArtikel 26\nAll M\u00ebnsch huet d'Recht op Bildung. Den Unterr\u00e9cht muss op d'mannst fir d'Elementar- an d'Grondschoule gratis sin. Den Elementarunterr\u00e9cht\nas obligatoresch. Den techneschen an de Beruffsunter\u00e9cht musse verallgemengert sin. Den h\u00e9iere Studium muss jidderengem mat dene\nselwechte Rechter an op der Basis vu s\u00e9nge Leeschtungen opstoen.\nD'Bildung soll d\u00e9i voll Entw\u00e9cklong vun der m\u00ebnschlecher Pers\u00e9inlechkeet a m\u00e9i e grousse Respekt vun de M\u00ebnscherechter an de\nGrondfr\u00e4iheten uvis\u00e9ieren. Si soll de Versteesdemech, d'Toleranz an d'Fr\u00ebndschaaft t\u00ebscht allen Natiounen an alle Gruppe vu Rassen a\nRelioune grad esou favoris\u00e9iere w\u00e9i d'Entw\u00e9cklong vun de Vereenten Natiounen hiren Aktivit\u00e9ite fir d'Erhale vum Fridden.\nD'Elteren hu virewech d'Recht fir de Genre vun de Kanner hirer Bildung ze wielen.\nArtikel 27\nAll M\u00ebnsch huet d'Recht fir fr\u00e4i un der Kommunot\u00e9it hirem kulturelle Liewen deelzehuelen, an de Genoss vun der Konscht ze kommen a vum\nw\u00ebsseschaaftleche Fortschr\u00ebtt a vun allem, wat sech doraus u Guddem erg\u00ebt, ze profit\u00e9ieren.",
            "Image": "0250f51528cb336173a06c384387a513"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 9.216)}"
            ],
            "Text": "Jiddereen huet d'Recht op de Schutz vun de moraleschen a materiellen Intressen, d\u00e9i aus jidfer w\u00ebsseschaaftlecher, literarescher odder\nartistescher Produktioun entstin, vun deer hien den Auteur as.\nArtikel 28\nAll M\u00ebnsch huet d'Recht op eng zozial an international Uerdnong, an deer sech d\u00e9i Rechter a Fr\u00e4iheten, d\u00e9i an d\u00ebser Deklaratioun opgezielt\ngin, voll k\u00ebnnen auswiirken.\nArtikel 29\nAll M\u00ebnsch huet Flichte vis-\u00e0-vis vun der Kommunot\u00e9it, an deer eleng d\u00e9i fr\u00e4i a voll Entw\u00e9cklong vu s\u00e9nger Pers\u00e9inlechkeet m\u00e9iglech as.\nAm Gebrauch vu s\u00e9nge Rechter an am Genoss vu s\u00e9nge Fr\u00e4iheten as jiddereen n\u00ebmmen dene Limiten \u00ebnnerworf, d\u00e9i d'Gesetz eenzeg an eleng\ndofir virges\u00e4it, datt d'Unerkennong an de Respekt vun aneren hire Rechter a Fr\u00e4ihete gesechert sin a fir engem gerechten Usproch op Moral, op\n\u00f6ffentlech Uerdnong an op en allgemengt Wuel an enger demokratescher Gesellschaft z'entspriechen.\nD\u00ebs Rechter a Fr\u00e4iheten duerfen a kengem Fall am Widdersproch mat de Vereenten Natiounen hiren Ziler a Prinzippie stoen.\nArtikel 30\nKeng Best\u00ebmmong vun d\u00ebser Deklaratioun duerf esou ausgeluegt gin, datt e Recht fir e Stat, eng Grupp odder en eenzele M\u00ebnsch dra w\u00e4r fir\nsech un Aktivit\u00e9iten ze gin odder Akten duerchzef\u00e9ieren, d\u00e9i drop erauslafe fir d'Rechter an d'Fr\u00e4iheten, d\u00e9i dra genannt sin, \u00ebmzestoussen.",
            "Image": "7d21a1df48766bdf37582fc89df2d2d5"
        }
    }
}
