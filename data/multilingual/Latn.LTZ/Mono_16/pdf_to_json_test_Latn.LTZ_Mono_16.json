{
    "MetaData": {
        "Author": null,
        "Creation_Date": 1581469181,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b349e2c7bdb07ac323671134e533975b",
            "Index": 0,
            "Label": "1",
            "Size": [
                595.0,
                842.0
            ],
            "Text": "UNIVERSAL - DEKLARATIOUN VUN DE MËNSCHERECHTER\nPRÄAMBEL\nWell d'Unerkennong vun der Dignitéit, déi all Mêmber vun der\nMënschefamill gebuer as, a vu sénge gläichen an onersetzleche Rechter de\nFëllement vun der Fräiheet, der Gerechtegkeet an dem Fridden an der Welt\nas,\nWell et do, wou d'Mënscherechter nët unerkannt an nët respektéiert gin,\nzu barbareschen Akte koum, déi d'Gewësse vun der ganzer Mënschheet\nrevoltéieren a well d'Schafe vun enger Welt, an deer d'Mënschen\nd'Fräiheet vum Wuert a vum Glaf hun, an deer se fräi si vu Fuurcht an\nNout, als dem Mënsch säin héchst Striewe proklaméiert gouf,\nWell et haaptsächlech drëm geet fir duerch e Rechtssystem Hand iwwer\nd'Mënscherechter ze halen an datt de Mënsch doduerch nët forcéiert gët\nfir säi leschten Auswee an der Revolt géint d'Tyrannei an\nd'Ënnerdrécktgin ze sichen,\nWell et haaptsächlech drëm geet fir d'Entwécklong vun de\nfrëndschaaftleche Relatiounen tëscht den Natiounen z'encouragéieren,\nWell an der Charta d'Vëlleker vun de Vereenten Natiounen op en Neits\nhire Glaf an d'Grondrechter vum Mënsch, an d'Dignitéit an an de Wäert\nvun der mënschlecher Persoun, an d'Gläichheet vun de Rechter vu Mann a\nFra proklaméiert a sech dofir entscheed hu fir dem zoziale Fortschrëtt\nde Virzock ze gin a besser Lieweskonditiounen a méi enger grousser\nFräiheet ze schafen,\nWell d'Mëmberstate sech verflicht hu fir an Zesummenaarbecht mat der\nOrganisatioun vun de Vereenten Natiounen dofir ze suergen, datt\nd'Mënscherechter an d'Grondfräiheten allgemeng respektéiert a\nrealiséiert gin,\nWell eng an déi selwecht Opfaassong iwwer dës Rechter a Fräiheten aus\nder Mooss wichteg as fir dëst Engagement voll a ganz kënnen\nduerchzeféieren,\nPROKLAMÉIERT D'GENEROLVERSAMMLONG:\nDës UNIVERSAL-DEKLARATIOUN VUN DE MËNSCHERECHTER, déi als en allgemengt\nIdeal vun all Vollek an all Natioun soll ugestrieft gin aus deem Grond,\ndatt all eenzele Mënsch an all Organ vun der Gesellschaft, ëmmer am\nGeescht vun dëser Deklaratioun, sech ustrenge fir duerch den Unterrécht\nan d'Erzéiong de Respekt vun dëse Rechter a Fräiheten z'entwécklen an no\nan no duerch Mesüren um nationalen an internationale Plang hir\nUnerkennong ze sécheren, datt d'Populatiounen aus de Mêmberstate selwer\nan déi aus Gebitter, déi ënner hirer Geriichtsbarkeet stin, en\nallgemengen a gudde Gebrauch dervu kënnen maachen.\nArtikel 1\nAll Mënsch kënnt fräi a mat deer selwechter Dignitéit an dene selwechte\nRechter op d'Welt. Jiddereen huet säi Verstand a säi Gewësse krut an"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "541b8c70920397eee60f4392d09be20c",
            "Index": 1,
            "Label": "2",
            "Size": [
                595.0,
                842.0
            ],
            "Text": "soll an engem Geescht vu Bridderlechkeet denen anere géintiwwer\nhandelen.\nArtikel 2\nJidderee kann all déi Rechter an all déi Fräiheten, déi an dëser\nDeklaratioun proklaméiert sin, fir sech verlaangen an dat ouni\nËnnerscheed sief et vu Rass, Hautfaarf, Geschlecht, Sprooch, Relioun,\npolitesche odder anerer Iwwerzegong, nationalem odder zozialem Urspronk,\nVerméigen, Gebuurt odder soss enger Situatioun.\nEt duerf do dernieft och keen Ennerscheed gemat gin, dee mam\npoliteschen, rechtlechen odder internationale statut vun deem Land odder\ndeem Gebitt begrënnt gët, aus deem eng Persoun hierstaamt, egal ob dëst\nLand odder dëst Gebitt onofhängeg, ënner engem Mandat, nët autonom odder\nséng Souveränitéit an irgendenger Form begrenzt as.\nArtikel 3\nAll Mësch huet Recht op d'Liewen, op d'Fräiheet an op d'Secherheet vu\nsénger Persoun.\nArtikel 4\nKee Mënsch daarf a Sklaverei odder a Kniechtschaaft gehal gin;\nd'Sklaverei an de Sklavenhandel sin an all hire Forme verbueden.\nArtikel 5\nKeen duerf gefoltert an och kee grausam, onmënschlech, onwiirdeg\nbestrooft a behandelt gin.\nArtikel 6\nJiddereen huet iwwerall d'Recht op Unerkennong vu sénger juristescher\nPerséinlechkeet.\nArtikel 7\nD'Mënsche sin alleguer gläich virum Gesetz a si hun ouni Ënnerscheed\nRecht op dee selwechte Schutz vum Gesetz. Alleguer hu se Recht op dee\nselwechte Schutz géint all Diskriminatioun, déi dës Deklaratioun géing\nverletzen a géint all Provokatioun zu esou enger Diskriminatioun.\nArtikel 8\nAll Mënsch huet d'Recht fir bei denen zoustännegen nationale Geriichter\nen effektive Recours géint déi Akten ze man, déi d'fundamental Rechter,\ndéi him duerch d'Konstitutioun odder duerch d'Gesetz zoustin, verletzen.\nArtikel 9\nKee Mënsch duerf arbiträr verhaft, agesat odder ausgewise gin.\nArtikel 10\nAll Mënsch huet d'Recht, a voller Gläichheet, datt séng Saach, säin"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e08dce589daf2e221cd27a48d0e4a564",
            "Index": 2,
            "Label": "3",
            "Size": [
                595.0,
                842.0
            ],
            "Text": "Uleies gerecht an öffentlech virun engem onofhängegen an onparteiesche\nGeriicht zur Sprooch kënnt, dat iwwer séng Rechter a Flichten an iwwer\nd'Berechtegong vun all Uklo, déi a Strofsaache géint e gefouert gët,\nentscheet.\nArtikel 11\nAll Mënsch, dee wéinst engem strofbaren Akt ugeklot gët as esou laang\nals onschëlleg unzegesinn, bis séng Schold gesetzlech an am Verlaf vun\nengem öffentleche Prozess nogewisen as, an deem e mat Sécherheet op all\nnéideg Garantië fir séng Verdedegong konnt rechnen.\nKeen duerf veruurtelt gi fir Saachen, déi e gemat odder ënnerlooss huet,\ndéi an deem Ament, wou dat geschitt as, no nationalem an internationalem\nRecht keng strofbar Akte woren. Och duerf kee méi eng héich Strof kréie\nwi déi, déi an deem Ament applizéiert gouf, an deem de strofbaren Akt\ngeschitt as.\nArtikel 12\nAn enger Persoun hiirt Privatliewen, hir Famill, hir Wunnéng odder hir\nKorrespondenz duerf sech nët arbiträr agemëscht, an hir Éier an hire\ngudde Ruff och nët ugetaascht gin. All Mënsch huet d'Recht op de Schutz\nvum Gesetz géint esou en Amëschen an Untaaschten.\nArtikel 13\nAll Mënsch huet d'Recht fir fräi bannent de Grenze vun all Stat ze\nzirkuléieren a séng Residenz ze wielen.\nAll Mënsch huet d'Recht fir all Land ze verloossen, och säin egent, an\nnees a säi Land heemzekommen.\nArtikel 14\nAll Mënsch huet d'Recht fir, wann e verfollegt gët, Asyl an anere Länner\nze sichen a Gebrauch dovunner ze maachen.\nOp dëst Recht ka sech nët beruff gin am Fall vun Ukloen, déi reell op\nengem Verbrieche vum allgemenge Recht an op Handlonge fundéieren, déi\ngéint d'Ziler an d'Grondsätz vun de Vereenten Natioune verstoussen.\nArtikel 15\nAll Mënsch huet d'Recht op eng Nationalitéit.\nSéng Nationalitéit duerf kengem Mënsch arbiträr entzu gin, och nët dat\nRecht fir séng Nationalitéit ze changéieren.\nArtikel 16\nWa Mann a Fra am Alter si fir sech ze bestueden, hu se d'Recht fir dat\nze maachen an eng Famill ze grënnen ouni iirgendeng Restriktioun wat\nd'Rass, d'Nationalitéit odder d'Relioun ugeet. Si hu beim Bestiednes, am\nBestiednes a bei sénger Opléisong déi selwecht Rechter.\nD'Bestiednes duerf nëmme mat der fräier a voller Awëllegong vum"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "c30dc71437c35adbe034710ef479611b",
            "Index": 3,
            "Label": "4",
            "Size": [
                595.0,
                842.0
            ],
            "Text": "Brautpuer geschloss gin.\nD'Famill as dat natiirlecht a fundamentaalt Element vun der Gesellschaft\na si huet d'Recht op de Schutz vu Gesellschaft a Stat.\nArtikel 17\nAll Mënsch huet d'Recht, eleng an och mat aneren zesummen, op Egentom.\nSäin Egentom duerf kengem Mënsch arbiträr entzu gin.\nArtikel 18\nAll Mënsch huet d'Recht op Gedanke-, Gewëssens- a Reliounsfräiheet; an\ndësem Recht mat dran as d'Fräiheet fir séng Relioun odder séng\nIwwerzegong ze änneren, grad esou wéi d'Fräiheet fir séng Relioun a séng\nlwwerzegong eleng odder mat aneren ze manifestéieren, sief et an der\nÖffentlechkeet odder privat, duerch den Unterrécht, d'Praktizéieren, de\nKultus an d'Feiere vu Riten.\nArtikel 19\nAll Mënsch huet d'Recht op eng fräi Menong a fir se fräi auszedrécken,\nan deem och d'Recht mat dran as op eng Menong fräi vu Fuurcht an dat\nRecht fir Informatiounen an Iddiën ze sichen, ze kréien an ze verbrede\nmat all dene Mëttele fir sech auszedrécken, déi et gët an ouni sech\nmussen u Grenze vu Länner ze halen.\nArtikel 20\nAll Mënsch huet d'Recht op Versammlungs- a Verenegongsfräiheet am\nfriddleche Sënn.\nKeen duerf an eng Verenegong gezwong gin.\nArtikel 21\nAll Mënsch huet d'Recht fir un den öffentlechen Ugeleënhete vu séngem\nLand matzewiirken, sief et direkt odder duerch fräi gewielt Vertrieder.\nAll Mënsch huet d'Recht fir ënner gläiche Konditiounen an d'öffentlech\nFonktioune vu séngem Land eranzekommen.\nDe Vollekswëllen as d'Grondlag vun der Öffentlecher Gewalt hirer\nAutoritéit; dee Wëlle muss sech an éierleche Walen, déi periodesch\nofzehale sin no engem gläichen an allgemenge Walrecht, a geheime Walen\nodder an enger gläichwäerteger Prozedur, déi fräi Wale garantéiert,\nauszedrécken.\nArtikel 22\nAll Mënsch huet als Mêmber vun der Gesellschaft d'Recht op zozial\nSécherheet; en as berechtegt fir an de Genoss vun de wirtschaftlechen,\nzozialen a kulturelle Rechter ze kommen, déi fir séng Dignitéit an\nd'fräi Entwécklong vu sénger Perséinlechkeet néideg sin, dat alles\nduerch en nationalen Effort an eng international Zesummenaarbecht an an\nengem Mooss, wéi d'Organisatioun an d'Ressource vun all Land et"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "47b8df16c4bba10f5fd13c7e007fdbea",
            "Index": 4,
            "Label": "5",
            "Size": [
                595.0,
                842.0
            ],
            "Text": "ausweisen.\nArtikel 23\nAll Mënsch huet d'Recht op Aarbecht, op d'fräi Wiel vu sénger Aarbecht,\nop Aarbechtskonditiounen, déi gerecht sin an zefridde stellen an op de\nSchutz géint de Chômage.\nJiddereen huet ouni Diskriminatioun d'Recht op de selwechte Loun fir déi\nselwecht Aarbecht.\nJiddereen, dee schafft, huet d'Recht op e gerechten an ordentleche Loun,\ndeen him selwer a sénger Famill eng Existenz op der Basis vun der\nmënschlëcher Dignitéit séchert an deen, wann néideg, duerch all aner\nzozial Mesüre gestäipt gët.\nAll Mënsch huet d'Recht fir mat anere Leit Beruffsorganisatiounen ze\ngrënnen a fir séng Intressen ze verdedegen dranzegoen.\nArtikel 24\nAll Mënsch huet d'Recht op Rou a Fräizäit a besonnesch op eng räsonnabel\nbegrenzten Dauer vun der Aarbechtszäit an op periodeschen a bezuelte\nCongé.\nArtikel 25\nAll Mënsch huet d'Recht op e Liewesniveau, deen duergeet fir him selwer\na sénger Famill d'Gesondheet an d'Gutt-Ergoen, besonnesch d'Narong,\nd'Kleder, d'Wunneng, d'medezinesch Fleg an déi néideg zozial Déngschter\nze garantéieren; en huet d'Recht op Sécherheet am Fall vu Chômage,\nKrankheet, Invaliditéit, als Witfra odder Witmann, am Alter an an anere\nFäll, wou en d'Mëttele fir säi Liewesënnerhalt nët méi huet duerch\nËmstänn, déi onofhängeg si vu séngem Wëllen.\nMamm a Kand hun d'Recht op speziell Hëllef a Bäistand. D'Kanner\nalleguer, ob se am odder nët am Bestiednes gebuer gin, kommen an de\nGenoss vun deem selwechten zoziale Schutz.\nArtikel 26\nAll Mënsch huet d'Recht op Bildung. Den Unterrécht muss op d'mannst fir\nd'Elementar- an d'Grondschoule gratis sin. Den Elementarunterrécht as\nobligatoresch. Den techneschen an de Beruffsunterécht musse\nverallgemengert sin. Den héiere Studium muss jidderengem mat dene\nselwechte Rechter an op der Basis vu sénge Leeschtungen opstoen.\nD'Bildung soll déi voll Entwécklong vun der mënschlecher Perséinlechkeet\na méi e grousse Respekt vun de Mënscherechter an de Grondfräiheten\nuviséieren. Si soll de Versteesdemech, d'Toleranz an d'Frëndschaaft\ntëscht allen Natiounen an alle Gruppe vu Rassen a Relioune grad esou\nfavoriséiere wéi d'Entwécklong vun de Vereenten Natiounen hiren\nAktivitéite fir d'Erhale vum Fridden.\nD'Elteren hu virewech d'Recht fir de Genre vun de Kanner hirer Bildung\nze wielen."
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "aaf94db9e965e5782f192f26d722e5ad",
            "Index": 5,
            "Label": "6",
            "Size": [
                595.0,
                842.0
            ],
            "Text": "Artikel 27\nAll Mënsch huet d'Recht fir fräi un der Kommunotéit hirem kulturelle\nLiewen deelzehuelen, an de Genoss vun der Konscht ze kommen a vum\nwësseschaaftleche Fortschrëtt a vun allem, wat sech doraus u Guddem\nergët, ze profitéieren.\nJiddereen huet d'Recht op de Schutz vun de moraleschen a materiellen\nIntressen, déi aus jidfer wësseschaaftlecher, literarescher odder\nartistescher Produktioun entstin, vun deer hien den Auteur as.\nArtikel 28\nAll Mënsch huet d'Recht op eng zozial an international Uerdnong, an deer\nsech déi Rechter a Fräiheten, déi an dëser Deklaratioun opgezielt gin,\nvoll kënnen auswiirken.\nArtikel 29\nAll Mënsch huet Flichte vis-à-vis vun der Kommunotéit, an deer eleng déi\nfräi a voll Entwécklong vu sénger Perséinlechkeet méiglech as.\nAm Gebrauch vu sénge Rechter an am Genoss vu sénge Fräiheten as\njiddereen nëmmen dene Limiten ënnerworf, déi d'Gesetz eenzeg an eleng\ndofir virgesäit, datt d'Unerkennong an de Respekt vun aneren hire\nRechter a Fräihete gesechert sin a fir engem gerechten Usproch op Moral,\nop öffentlech Uerdnong an op en allgemengt Wuel an enger demokratescher\nGesellschaft z'entspriechen.\nDës Rechter a Fräiheten duerfen a kengem Fall am Widdersproch mat de\nVereenten Natiounen hiren Ziler a Prinzippie stoen.\nArtikel 30\nKeng Bestëmmong vun dëser Deklaratioun duerf esou ausgeluegt gin, datt e\nRecht fir e Stat, eng Grupp odder en eenzele Mënsch dra wär fir sech un\nAktivitéiten ze gin odder Akten duerchzeféieren, déi drop erauslafe fir\nd'Rechter an d'Fräiheten, déi dra genannt sin, ëmzestoussen."
        }
    }
}
