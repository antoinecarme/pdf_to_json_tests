{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469279,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "UNIVERSAL - DEKLARATIOUN VUN DE MËNSCHERECHTER\nPRÄAMBEL\nWell d'Unerkennong vun der Dignitéit, déi all Mêmber vun der Mënschefamill gebuer as, a\nvu sénge gläichen an onersetzleche Rechter de Fëllement vun der Fräiheet, der\nGerechtegkeet an dem Fridden an der Welt as,\nWell et do, wou d'Mënscherechter nët unerkannt an nët respektéiert gin, zu barbareschen\nAkte koum, déi d'Gewësse vun der ganzer Mënschheet revoltéieren a well d'Schafe vun\nenger Welt, an deer d'Mënschen d'Fräiheet vum Wuert a vum Glaf hun, an deer se fräi si\nvu Fuurcht an Nout, als dem Mënsch säin héchst Striewe proklaméiert gouf,\nWell et haaptsächlech drëm geet fir duerch e Rechtssystem Hand iwwer d'Mënscherechter\nze halen an datt de Mënsch doduerch nët forcéiert gët fir säi leschten Auswee an der\nRevolt géint d'Tyrannei an d'Ënnerdrécktgin ze sichen,\nWell et haaptsächlech drëm geet fir d'Entwécklong vun de frëndschaaftleche Relatiounen\ntëscht den Natiounen z'encouragéieren,\nWell an der Charta d'Vëlleker vun de Vereenten Natiounen op en Neits hire Glaf an\nd'Grondrechter vum Mënsch, an d'Dignitéit an an de Wäert vun der mënschlecher Persoun,\nan d'Gläichheet vun de Rechter vu Mann a Fra proklaméiert a sech dofir entscheed hu fir\ndem zoziale Fortschrëtt de Virzock ze gin a besser Lieweskonditiounen a méi enger\ngrousser Fräiheet ze schafen,\nWell d'Mëmberstate sech verflicht hu fir an Zesummenaarbecht mat der Organisatioun vun\nde Vereenten Natiounen dofir ze suergen, datt d'Mënscherechter an d'Grondfräiheten\nallgemeng respektéiert a realiséiert gin,\nWell eng an déi selwecht Opfaassong iwwer dës Rechter a Fräiheten aus der Mooss wichteg\nas fir dëst Engagement voll a ganz kënnen duerchzeféieren,\nPROKLAMÉIERT D'GENEROLVERSAMMLONG:\nDës UNIVERSAL-DEKLARATIOUN VUN DE MËNSCHERECHTER, déi als en allgemengt Ideal vun all\nVollek an all Natioun soll ugestrieft gin aus deem Grond, datt all eenzele Mënsch an\nall Organ vun der Gesellschaft, ëmmer am Geescht vun dëser Deklaratioun, sech ustrenge\nfir duerch den Unterrécht an d'Erzéiong de Respekt vun dëse Rechter a Fräiheten\nz'entwécklen an no an no duerch Mesüren um nationalen an internationale Plang hir\nUnerkennong ze sécheren, datt d'Populatiounen aus de Mêmberstate selwer an déi aus\nGebitter, déi ënner hirer Geriichtsbarkeet stin, en allgemengen a gudde Gebrauch dervu\nkënnen maachen.\nArtikel 1\nAll Mënsch kënnt fräi a mat deer selwechter Dignitéit an dene selwechte Rechter op\nd'Welt. Jiddereen huet säi Verstand a säi Gewësse krut an soll an engem Geescht vu\nBridderlechkeet denen anere géintiwwer handelen.\nArtikel 2\nJidderee kann all déi Rechter an all déi Fräiheten, déi an dëser Deklaratioun\nproklaméiert sin, fir sech verlaangen an dat ouni Ënnerscheed sief et vu Rass,\nHautfaarf, Geschlecht, Sprooch, Relioun, politesche odder anerer Iwwerzegong,",
            "Image": "f116babf7266802e5ca6014cb3523aa4"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "nationalem odder zozialem Urspronk, Verméigen, Gebuurt odder soss enger Situatioun.\nEt duerf do dernieft och keen Ennerscheed gemat gin, dee mam politeschen, rechtlechen\nodder internationale statut vun deem Land odder deem Gebitt begrënnt gët, aus deem eng\nPersoun hierstaamt, egal ob dëst Land odder dëst Gebitt onofhängeg, ënner engem Mandat,\nnët autonom odder séng Souveränitéit an irgendenger Form begrenzt as.\nArtikel 3\nAll Mësch huet Recht op d'Liewen, op d'Fräiheet an op d'Secherheet vu sénger Persoun.\nArtikel 4\nKee Mënsch daarf a Sklaverei odder a Kniechtschaaft gehal gin; d'Sklaverei an de\nSklavenhandel sin an all hire Forme verbueden.\nArtikel 5\nKeen duerf gefoltert an och kee grausam, onmënschlech, onwiirdeg bestrooft a behandelt\ngin.\nArtikel 6\nJiddereen huet iwwerall d'Recht op Unerkennong vu sénger juristescher Perséinlechkeet.\nArtikel 7\nD'Mënsche sin alleguer gläich virum Gesetz a si hun ouni Ënnerscheed Recht op dee\nselwechte Schutz vum Gesetz. Alleguer hu se Recht op dee selwechte Schutz géint all\nDiskriminatioun, déi dës Deklaratioun géing verletzen a géint all Provokatioun zu esou\nenger Diskriminatioun.\nArtikel 8\nAll Mënsch huet d'Recht fir bei denen zoustännegen nationale Geriichter en effektive\nRecours géint déi Akten ze man, déi d'fundamental Rechter, déi him duerch\nd'Konstitutioun odder duerch d'Gesetz zoustin, verletzen.\nArtikel 9\nKee Mënsch duerf arbiträr verhaft, agesat odder ausgewise gin.\nArtikel 10\nAll Mënsch huet d'Recht, a voller Gläichheet, datt séng Saach, säin Uleies gerecht an\nöffentlech virun engem onofhängegen an onparteiesche Geriicht zur Sprooch kënnt, dat\niwwer séng Rechter a Flichten an iwwer d'Berechtegong vun all Uklo, déi a Strofsaache\ngéint e gefouert gët, entscheet.\nArtikel 11\nAll Mënsch, dee wéinst engem strofbaren Akt ugeklot gët as esou laang als onschëlleg\nunzegesinn, bis séng Schold gesetzlech an am Verlaf vun engem öffentleche Prozess\nnogewisen as, an deem e mat Sécherheet op all néideg Garantië fir séng Verdedegong\nkonnt rechnen.\nKeen duerf veruurtelt gi fir Saachen, déi e gemat odder ënnerlooss huet, déi an deem",
            "Image": "eb791b9b8253b311b5315af9a6cdac75"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Ament, wou dat geschitt as, no nationalem an internationalem Recht keng strofbar Akte\nworen. Och duerf kee méi eng héich Strof kréie wi déi, déi an deem Ament applizéiert\ngouf, an deem de strofbaren Akt geschitt as.\nArtikel 12\nAn enger Persoun hiirt Privatliewen, hir Famill, hir Wunnéng odder hir Korrespondenz\nduerf sech nët arbiträr agemëscht, an hir Éier an hire gudde Ruff och nët ugetaascht\ngin. All Mënsch huet d'Recht op de Schutz vum Gesetz géint esou en Amëschen an\nUntaaschten.\nArtikel 13\nAll Mënsch huet d'Recht fir fräi bannent de Grenze vun all Stat ze zirkuléieren a séng\nResidenz ze wielen.\nAll Mënsch huet d'Recht fir all Land ze verloossen, och säin egent, an nees a säi Land\nheemzekommen.\nArtikel 14\nAll Mënsch huet d'Recht fir, wann e verfollegt gët, Asyl an anere Länner ze sichen a\nGebrauch dovunner ze maachen.\nOp dëst Recht ka sech nët beruff gin am Fall vun Ukloen, déi reell op engem Verbrieche\nvum allgemenge Recht an op Handlonge fundéieren, déi géint d'Ziler an d'Grondsätz vun\nde Vereenten Natioune verstoussen.\nArtikel 15\nAll Mënsch huet d'Recht op eng Nationalitéit.\nSéng Nationalitéit duerf kengem Mënsch arbiträr entzu gin, och nët dat Recht fir séng\nNationalitéit ze changéieren.\nArtikel 16\nWa Mann a Fra am Alter si fir sech ze bestueden, hu se d'Recht fir dat ze maachen an\neng Famill ze grënnen ouni iirgendeng Restriktioun wat d'Rass, d'Nationalitéit odder\nd'Relioun ugeet. Si hu beim Bestiednes, am Bestiednes a bei sénger Opléisong déi\nselwecht Rechter.\nD'Bestiednes duerf nëmme mat der fräier a voller Awëllegong vum Brautpuer geschloss\ngin.\nD'Famill as dat natiirlecht a fundamentaalt Element vun der Gesellschaft a si huet\nd'Recht op de Schutz vu Gesellschaft a Stat.\nArtikel 17\nAll Mënsch huet d'Recht, eleng an och mat aneren zesummen, op Egentom.\nSäin Egentom duerf kengem Mënsch arbiträr entzu gin.\nArtikel 18\nAll Mënsch huet d'Recht op Gedanke-, Gewëssens- a Reliounsfräiheet; an dësem Recht mat",
            "Image": "e4c8dcef82a0a001ef129f19acc39eab"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "dran as d'Fräiheet fir séng Relioun odder séng Iwwerzegong ze änneren, grad esou wéi\nd'Fräiheet fir séng Relioun a séng lwwerzegong eleng odder mat aneren ze\nmanifestéieren, sief et an der Öffentlechkeet odder privat, duerch den Unterrécht,\nd'Praktizéieren, de Kultus an d'Feiere vu Riten.\nArtikel 19\nAll Mënsch huet d'Recht op eng fräi Menong a fir se fräi auszedrécken, an deem och\nd'Recht mat dran as op eng Menong fräi vu Fuurcht an dat Recht fir Informatiounen an\nIddiën ze sichen, ze kréien an ze verbrede mat all dene Mëttele fir sech auszedrécken,\ndéi et gët an ouni sech mussen u Grenze vu Länner ze halen.\nArtikel 20\nAll Mënsch huet d'Recht op Versammlungs- a Verenegongsfräiheet am friddleche Sënn.\nKeen duerf an eng Verenegong gezwong gin.\nArtikel 21\nAll Mënsch huet d'Recht fir un den öffentlechen Ugeleënhete vu séngem Land\nmatzewiirken, sief et direkt odder duerch fräi gewielt Vertrieder.\nAll Mënsch huet d'Recht fir ënner gläiche Konditiounen an d'öffentlech Fonktioune vu\nséngem Land eranzekommen.\nDe Vollekswëllen as d'Grondlag vun der Öffentlecher Gewalt hirer Autoritéit; dee Wëlle\nmuss sech an éierleche Walen, déi periodesch ofzehale sin no engem gläichen an\nallgemenge Walrecht, a geheime Walen odder an enger gläichwäerteger Prozedur, déi fräi\nWale garantéiert, auszedrécken.\nArtikel 22\nAll Mënsch huet als Mêmber vun der Gesellschaft d'Recht op zozial Sécherheet; en as\nberechtegt fir an de Genoss vun de wirtschaftlechen, zozialen a kulturelle Rechter ze\nkommen, déi fir séng Dignitéit an d'fräi Entwécklong vu sénger Perséinlechkeet néideg\nsin, dat alles duerch en nationalen Effort an eng international Zesummenaarbecht an an\nengem Mooss, wéi d'Organisatioun an d'Ressource vun all Land et ausweisen.\nArtikel 23\nAll Mënsch huet d'Recht op Aarbecht, op d'fräi Wiel vu sénger Aarbecht, op\nAarbechtskonditiounen, déi gerecht sin an zefridde stellen an op de Schutz géint de\nChômage.\nJiddereen huet ouni Diskriminatioun d'Recht op de selwechte Loun fir déi selwecht\nAarbecht.\nJiddereen, dee schafft, huet d'Recht op e gerechten an ordentleche Loun, deen him\nselwer a sénger Famill eng Existenz op der Basis vun der mënschlëcher Dignitéit séchert\nan deen, wann néideg, duerch all aner zozial Mesüre gestäipt gët.\nAll Mënsch huet d'Recht fir mat anere Leit Beruffsorganisatiounen ze grënnen a fir séng\nIntressen ze verdedegen dranzegoen.\nArtikel 24",
            "Image": "c36366b3e0c2bb993d31bd6e0c85e188"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "All Mënsch huet d'Recht op Rou a Fräizäit a besonnesch op eng räsonnabel begrenzten\nDauer vun der Aarbechtszäit an op periodeschen a bezuelte Congé.\nArtikel 25\nAll Mënsch huet d'Recht op e Liewesniveau, deen duergeet fir him selwer a sénger Famill\nd'Gesondheet an d'Gutt-Ergoen, besonnesch d'Narong, d'Kleder, d'Wunneng, d'medezinesch\nFleg an déi néideg zozial Déngschter ze garantéieren; en huet d'Recht op Sécherheet am\nFall vu Chômage, Krankheet, Invaliditéit, als Witfra odder Witmann, am Alter an an\nanere Fäll, wou en d'Mëttele fir säi Liewesënnerhalt nët méi huet duerch Ëmstänn, déi\nonofhängeg si vu séngem Wëllen.\nMamm a Kand hun d'Recht op speziell Hëllef a Bäistand. D'Kanner alleguer, ob se am\nodder nët am Bestiednes gebuer gin, kommen an de Genoss vun deem selwechten zoziale\nSchutz.\nArtikel 26\nAll Mënsch huet d'Recht op Bildung. Den Unterrécht muss op d'mannst fir d'Elementar- an\nd'Grondschoule gratis sin. Den Elementarunterrécht as obligatoresch. Den techneschen an\nde Beruffsunterécht musse verallgemengert sin. Den héiere Studium muss jidderengem mat\ndene selwechte Rechter an op der Basis vu sénge Leeschtungen opstoen.\nD'Bildung soll déi voll Entwécklong vun der mënschlecher Perséinlechkeet a méi e\ngrousse Respekt vun de Mënscherechter an de Grondfräiheten uviséieren. Si soll de\nVersteesdemech, d'Toleranz an d'Frëndschaaft tëscht allen Natiounen an alle Gruppe vu\nRassen a Relioune grad esou favoriséiere wéi d'Entwécklong vun de Vereenten Natiounen\nhiren Aktivitéite fir d'Erhale vum Fridden.\nD'Elteren hu virewech d'Recht fir de Genre vun de Kanner hirer Bildung ze wielen.\nArtikel 27\nAll Mënsch huet d'Recht fir fräi un der Kommunotéit hirem kulturelle Liewen\ndeelzehuelen, an de Genoss vun der Konscht ze kommen a vum wësseschaaftleche\nFortschrëtt a vun allem, wat sech doraus u Guddem ergët, ze profitéieren.\nJiddereen huet d'Recht op de Schutz vun de moraleschen a materiellen Intressen, déi aus\njidfer wësseschaaftlecher, literarescher odder artistescher Produktioun entstin, vun\ndeer hien den Auteur as.\nArtikel 28\nAll Mënsch huet d'Recht op eng zozial an international Uerdnong, an deer sech déi\nRechter a Fräiheten, déi an dëser Deklaratioun opgezielt gin, voll kënnen auswiirken.\nArtikel 29\nAll Mënsch huet Flichte vis-à-vis vun der Kommunotéit, an deer eleng déi fräi a voll\nEntwécklong vu sénger Perséinlechkeet méiglech as.\nAm Gebrauch vu sénge Rechter an am Genoss vu sénge Fräiheten as jiddereen nëmmen dene\nLimiten ënnerworf, déi d'Gesetz eenzeg an eleng dofir virgesäit, datt d'Unerkennong an\nde Respekt vun aneren hire Rechter a Fräihete gesechert sin a fir engem gerechten\nUsproch op Moral, op öffentlech Uerdnong an op en allgemengt Wuel an enger\ndemokratescher Gesellschaft z'entspriechen.",
            "Image": "3f7bf34ab2e26963f290792f7dbf06a4"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Dës Rechter a Fräiheten duerfen a kengem Fall am Widdersproch mat de Vereenten\nNatiounen hiren Ziler a Prinzippie stoen.\nArtikel 30\nKeng Bestëmmong vun dëser Deklaratioun duerf esou ausgeluegt gin, datt e Recht fir e\nStat, eng Grupp odder en eenzele Mënsch dra wär fir sech un Aktivitéiten ze gin odder\nAkten duerchzeféieren, déi drop erauslafe fir d'Rechter an d'Fräiheten, déi dra genannt\nsin, ëmzestoussen.",
            "Image": "5e853d8fd0b4119a8876a8664481bebd"
        }
    }
}
