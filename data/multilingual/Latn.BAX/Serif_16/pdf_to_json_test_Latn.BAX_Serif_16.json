{
    "MetaData": {
        "Author": null,
        "Creation_Date": 1581467077,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "555cd58d6f5acd130a68963343d75145",
            "Index": 0,
            "Label": "1",
            "Size": [
                595.0,
                842.0
            ],
            "Text": "NSA‘ NGA NJÚ TE PA MFÉÉ KÊT MÚN NYÜTU\nNJÚE ME SHÚKÉT\nLo’ te ka kúmshe nga wûme, yúe a njit ne gú púen te ngúet púen nyütu pua pa mféé\nkêr’ap ngúenengúe sebe, pe na yire mbe map(ureyúe’ne) kú ghét ngam pua sappé ne\nfúeshe te njú na, lo’ te ka fét kwen pua tâne pa mféé kêt mún nyütu kpa’ nkiére gû\nngétne nga pâre yúe a mﬁébe\nWupme pa te njú na, pua ka tuo tuo njú mfé ira yúe púen nyütu ntuo pe ne kú shúkét\npua kú wûshe te túm túme puô pua ngúe’, shi na mbe pô yi nsa’ me pum yu sha’ múm\nnyütu na,\nLo’ te ka a nta’ mi pa mféékêt mún nyütu kpa’ mbe yu shî te nsa’ngu mféékêt me shi’\nmi a me yétne yi njit mún nyütu me ndînî ne pi’ tu te nsa’kpen pua yit mún te ngu na,\nLo’ te ka a ntá suo nshi’ shâne sun ma fâne túm túm ma,\nLo’ te ka, te mâ kèn, túm túm te nda shut ngu ngu mbône kpa’ mbit nféére pemtú yap\nte map map mféékêt mún nyütu, lo’te wûme pua nga’két mbe mún nyütu, te\nngúenengúe pa mféékêt pemba pua pemgbié mbi pit nsa’ ndîshut te yi ndùere tam\nkut te wume la’ pua yi mféére fuomkét fuomkét mmanjé wume te ndà lône kú ghét\nngam ma.\nLo’ te ka gû nsa’ ngu ngu kpa’ nsèn te pamme mbuo pua nda nshùt ngumbône, yi\nmbe ngum nshin pa mféékêt mún nyütu pua map map kú ghét ngam ma,\nLo’ te ka yi nyéte mbuomshe shire shire pa mféékêt pua pa kú ghékét ngam pe na pô\nnga ngûre te yi ngûre yire yi gbèt kèn nsebe na,\nPuomshe Mbadem mún\nnâ tupshe yire yi nsa’ nga njú, ti pa mféékêt mún nyütu, po yúe wupme ndi nshur’úe a\nnta’mi gû túm túm pua ngu ngu yétne yi ngum pô nshin na, me shi’mi gû púen ne gû\npe kpúére pûen te la’, yúe pe nshüshü’ yire yi nsa’ ngam me wupme na, pe ne ma’si’\nte yu lére puo kúú wupme, a yétne fa pé, lo’te ndi ngam membéte, túm te ngu ngu\npua fâne ngu ngu, lo’ te kúmshe pua shétte te ngétne nga mbône mún nsebe ngúe\nngúe me rü pa te ngu ngu nda shút puonepuo pua fâne nsié ngu ngu shúe pe nsa’na.\nPum mgbetî 1\nPe nâ mvé gú puen nyütu pô te mbe kú ghét ngam pua ngúenengúe mbe te wûme\nnsebe pua pa mféékêt. Pen â ntúm te mbe kú rem ngam pua fabshe ngam, a nshi\nnjîr’ap ne yi nshâne ngétne nga shap pô te wupme pontâ.\nMgbetî mbète 2\nNshié mún yétne yi ngét kú ṅwet te gû pa mféékêt pua kú ghét ngam túm te yire yi\nnsa’ nga njú, shi mshié nsènte me túm, me ngup, me sù, me shùket, me nga nyinyi,\nme nda ntaṅ, ké mo’ nshié wupme túm lo’te la’ ké lo’ te fâne púen’e, lo’ te nkap, lo’ te\nvé ké lo’ te mo’ nshié mbe.\nMo’nké nshié nsènte ntap ndo’ tèr’i mo’ ngâ shi te mgbète ntaṅ, mgbète kèn ké\nmgbète fâne túm túm ngu ké sâ ngu múm nyütu, pa yúe yire ngu ké sâ ngu mbe ne\nshûtu na, nshin nsa’ mo’ ngu na, shi pe ne kú ghét ngam ké mbe pô ne pâshe shútu"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "72113bbd3849367f45fb35747ca28e5d",
            "Index": 1,
            "Label": "2",
            "Size": [
                595.0,
                842.0
            ],
            "Text": "na.\nMgbètî mbète 3\nNshié mún nyütu ghét mféé kêt wume, mféé kêt kú ghét ngam pua mféé kêt\ntènntúúm wume te mbe mi.\nMgbètî mbète 4\nMo’ nshié mún ntap ndo’ pe’i mkpèn ké te mbe fa’kpèn ne, me nga kâ kpèn pua ntèn\nkpèn ka kpa’ njié kèn te gû mbe map mentèn na.\nMgbètî mbète 5\nMo’ nshié múm nyütu ntap ndo’ pi’ kwete’i ngúe’ menduwan.\nMgbètî mbète 6\nNshié mún ghét mféé kêt wûme ntu nté ni pue nkèn te gû li’ mentèn.\nMgbètî mbète 7\nGû púen kpa’ na mbe pô ngúe ngúe mesù kèn mbi pit ngékét mféé kêt shi nsènte mbe\nte ka kèn ntúe’she wap ngúenengúe na. Gû yap ghékét ngúenengúe mféé kêt\nntúe’she me shi’ yi nkú’ ranami yúe a nte pe nsùene yire nsa’ ngam ma, mo’ nké\nyétne yi nèn nshié rône yúe a nsüshe rane-mi na.\nMgbètî mbète 8\nNshié mún pua ne mféé kêt yi mfa ṅwer’i tu gû nda sa’ ngu yúe a yétne yi mfèr’i te\nmap map pa mféé kêr’i túm te mâ kèn ké kèn ngu.\nMgbètî mbète 9\nNshié mún mâ njetne’ i yi mbe yu vé te kû tú mo’ mún, ké yi mshüshü’ i, ké yi ntûme’i\nte ngu.\nMgbètî mbète 10\nNshié mún nyütu ghét mféé kêt, ngúenengúe nsebe, ne ka pe njetne yi nju’ mbie’ne\nsa’ shi me ndô ngúere te nda sa’ shûtu shi nga rane-mi ntúúm ṅa yùe pe ntuo li sa,\ntupshe pa mféé kêr’i pua kêr’i na, ké yi ntupshe mgbú sa’ shi yúe a ntuo suo’i ne sa’\nna.\nMgbètî mbète 11\nNshié mún’úe pe nsôme’i na, pum na mbe ndi’ pô ngâ gbú sa’, kúka kèn ki’re nguo\nkwete mgbú sa’ shi te nda sa’, me ndô ngúere, ṅa yúe loya njétne yi mfèr’i pôkéri na.\nPe ntap ndo’ suo’i sa’ ndun nshié mún, lo’ te ngékét pua shu shi ghet ké shu shi rié,\nfú’ yié ka a ndi’ pô fubkèn túm te kèn ngu ke’ ken njú mansié. Mo’ nké shi pe mbi’\nndo’ njap nsuo sa’ ndun mún à rét nja’ yúe a pembi té mbe yi mgbète te fú’ fubkén\nna.\nMgbètî mbète 12\nNshié mún yié ndi’ yúe pe ndo’ mbe mbib’i ne yi lo’ nyî te nga wumeshi yi’she, pa"
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "cf10c80d905c13da3769ae8218108a30",
            "Index": 2,
            "Label": "3",
            "Size": [
                595.0,
                842.0
            ],
            "Text": "nshut nda’i, li’ shu’i ké lérewa shi, shi ṅúshe ntu nté mi pua ngétne nga shi yi mbôkét.\nNshié mún nyütu ghét mféé kêt túe’she lo’ puo kén meshi’ yi nkü yúe pe mbe mbib’i\nké yi mbe ṅùshe’ i ne.\nMgbètî mbète 13\nNshié mún nyütu ghét mféé kêt ghét kú yi nkétne ne yi nsho’ li’ shu’i (nka’shi) te\nnshié ngu.\nNshié mún nyütu ghét mféé kêt yi ntúm nshié ngu, mbû ngu’i, mbit nkù njétne yi\nmbùtne ntúúm.\nMgbètî mbète 14\nTe ka pe mbe nta’ vé mún na, mbû i ghét mféé kêt yi nta’ li’ kebkebe mbit, nkú kwete\nli’ kebkebe te shimo’ ngu.\nYire yi mféé kêt ndi’ yu rié te pa vévé yúe mún ghét püü ngûre na, ké te ngétne nga\nyúe a ndi’ yùni pua nsa’ nga njú mansié na.\nMgbètî mbète 15\nNshié mún nyütu ghét mféé kêt yi mbe ntúmsié ndî la’.\nA ndi yétni ne yúe pe nkuot ntúmsié la’ puo mún, ké yúe pe nkuot mféé kêt yi kupshe\nntúmsié la’pue’i nâ.\nMgbètî mbète 16\nLo’ te lúm li,membâ po memgbié nghétkét mféé kêt yi ndâme mbit njétne yi nsèn\nngùet mún, shi tié nto’ne nga túm, nga la’ púen ké nga nyinyi púen ne. Pe ghét két na\nmféé kêt te lam pô ngùenengùe, lo’ te wume lam pua fú’ yié ka pe ṅo lam ma.\nKutlam shu na pô te ndî nshut pua pééme pè’ghâ yi ndâme.\nNgúet mún pua nki map mbadem mún lo’ fem nshin mo’nké mbi ghét mféé kêt kwete\nshi lo’ puo mbadem mún pua nsa’ngu.\nMgbètî mbète 17\nNshié mún, yi’she ké me rü pùen ne, ghét mféé kêt ghét kû yi yúm.\nPe mâ njétnî yi nvé mún nkuot kû yu’i.\nMgbètî mbète 18\nNshié mún nyütu ghét mféé kêt kú rem ngam, yi, ne nga nyinyi; yire yi ntupshe yi\nngét kú kupshe nga nyinyi ké ghét kú ghét nga nyinyi yi’she ké te puomshe me\nndôngúere ké me lúemshe, lo’ te yu lére, gû ngéri, fa ngûre ne nyinyi pua ghét gû\nmgbète ntuot nga nyinyi.\nMgbètî mbète 19\nNshié mún pua ne mféé kêt ghét kú ghét wupme ne yi nshúkére, yire yi ntupshe mféé\nkêt yi mbe shi yétne yi kwete nkamkét ngam me shi’ gû wupme shi ne mféé kêt yi\nnjétne yi nta’ yi nkwete mbit nsam gû pesa’kúe pua wupme te nshié manjé yi nsâme."
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "601479f3f258b810b013beb67cd12d5d",
            "Index": 3,
            "Label": "4",
            "Size": [
                595.0,
                842.0
            ],
            "Text": "Mgbètî mbète 20\nNshié mún pua ne mféé kêt ghét kú ghét puomshe ne ghét nda nshút puomshe te\nfùeshe.\nPe fa pe yié yîri mún i pe mún nda puomshe.\nMgbètî mbète 21\nNshié mún ghét mféé kêt yi nshâre tésù te pesa’kúe npa ngu’i, ké me mún nténe, ké\nnjem púenpúe pe sha’ sh sh na.\nNshié mún ghét mféé kêt yi ngét ntu nté te nsa’ngu’i lo’te ngúenengúe mbgète kèn yi\nkwete.\nKû ntú pa te ngu pe na yire mbe meyùe’ne (to’she) ne pâwa nsa’ngu. Yire yi kû ntúúm\npe nâ yitkéri te nshôshî pô lo’ te shisho’ nzènkét te gû pe rap fù’, ṅère nshié mún sho’\nyi ngúengúe yié momap, me lúem ké yúe pe nsho ’mo’ nza féénî shi yît mún mbe na.\nMgbètî mbète 22\nNshié mún, me rü lala pa te ngu, ghét mféé kêt yi mbe ne tèn ntúúm wume mb ne\nmún. A nâ tèt ngâ shi lo’te yi kwete lúúm ntúúm pa mféé kêt shüshü’ mbèt pam, fâne\npúen te la’ ne nga yi ntuet púen yúe a nkpa’she njit te nga wûme shi na, pua nga\nlúere púnte ntu nté mi na, lo’ te ma’si’ ngu pua shâne wume ngu ngu, mbe njùe’ne te\nnga yi nsh she ne nga mbètpam nshié ngu.\nMgbètî mbète 23\nNshié mún nyütu ghét mféé kêt fa’, kú sho’ fa’ shi, lo’te mgbéte fa’ yùe a pua yi\nghapshe ngúe ngúe ne shîre lem túúm pua yi nèn manjé ne nga shu ndem na.\nGú pùen ghétkét mféé kêt ngúenengúe péé te ngúenengúe fa’ shi rane mi mbe.\nNshié ngâ fa’ ghét mféé kêt péé a pe yétni mbit mbe yi shîre ntúúm mbe nshâre’i pua\nngùr’i te wume yúe a yùne pua wûme ndun mún nyütu na, nzîshîpe yi mbe nsham pa\nmebú’re te shimo’mmanjé yiéka a ntâne na.\nNshié mún ghét mféé kêt yi njùp nda nshùt tùe’she séé mbétpam pua shimo’ pùen\nmbi pit njétne yi nyi te shire shúe nda shùt meshi’ tùe’she séé shi.\nMgbètî mbète 24\nNshié mún ghét mféé kêt gbùne ṅwet pua pa fône fú’ndem ntamme pékét mgbète fú’\nfa’ne ngab ngab’úe a pua yi péé te pe rap fú’ na.\nMgbètî mbète 25\nNshié mún pua ne mféé kêt kwete ntu nté wume njétne a pe yi fú’she njap ṅwet, nshu\nmbôkér’i ne shi ngúer’i, ntamme meshi’ njùpayù, ma’shùe’, nda nshu, yüre shi, lâne\npe fa’ fèt pùen te la’, yùe pe ghét shèt nga shi na I ghét mféé kêt puo-ghâme nsa’ngu\nme yúe i mbe shi fa’ na te ya na, ne kúlúemshe na, te küü na, te réne na ké te shi mo’\nmbe yúe kú wume sié puo’i, lo’te nkamkét ngam’úe a ndi’ te kû ntú’i na.\nNda vé pua pon kpa’she ngét mféé kêt yi nkwete ghâme ne mfère yúe a pua shéttî na.\nGû pon, mbû pon njem nâ ngum nshin ngúenengúe túe’she pa te la’."
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "1ce1c68c92b199dee687714ecbee8d12",
            "Index": 4,
            "Label": "5",
            "Size": [
                595.0,
                842.0
            ],
            "Text": "Mgbètî mbète 26\nNshié mún nyütu ghét mféé kêt yu lére (kúú wupme). A nâ njit mi kúú wupme pe pô\nndem ndem, nkúeshî yétne yi mbe yu lére me njiéshî (pum yu lére) yúe a pua\nmeyùe’ne mbit mbe nkparé’na. Njiéshe yu lére pua pô yitkéri. Yu lére ntu mbue ne yi\nyi fa’ nâ njit mi pe sâm. mbe njit yúp ndalérewa ngutngûre me nsa’ne ne púen me\nmfù’ kú ngur’ap.\nA nâ njit mi yu lére pe nshééne runkét fú’she ntu nté mún nyütu ne suo kù yi mfa puô\npa mféé kêt mún nyütu ne mkpara’ fône kú ghét ngam. A nâ njit lúere nju’ngam\nmümshe ne sun me fâne ngu ngu ne gú lap lap túm túm ké nga nyinyi, shi lâne\ntamkut te ngétne nga nda shút ngu ngu mbône, meshi’ shüshü’ fùeshe.\nPa mvévé, te fakú, ghétkét mféé kêt yi nsho’ nga yu lére yùe pe yétne yi mfa ne pon\npap na.\nMgbètî mbète 27\nNshié mún ghét mféé kêt yi ngum fúeshî tu wume ntuot mbône mún, yi nséé te pa\nghére ntu mbue ne yi ndù’nga wuo nkú sú te yi yu ghére pua ngambôkér’i.\nNshié mún ghét mféé kêt yi kwete tùe’she te séé nga ntuot pua mbètpam tùm te yu\nfù’she yi yi yu ghére, yi yi yu tùete ke yi yi yu ghére ntu mbue yúe i ghét na.\nMgbètî mbète 28\nNshié mún ghét mféé kèr’ùe a mbe nsa’ lo’ te fâne púen pua ngu ngu, mgbète kèn\nküka pa mféé kêt pua kú ghétkét ngam te yire yi nsa’ nga njú njetne yi mbe wumkéri\nntúúm na.\nMgbètî mbète 29\nmún nyütu ghét kup kup mfa mfe ndun mbône mún ṅa yúe a li mî fône pua runkét\ntamkut te ntu nté mi yétne yi mbe na.\nTe rûne pa mféé kèr’i pua lúúm ntúúm te kwete kú ghétkét nga shi, nshié mún nâ\nmkpem ṅwor’i te ndùt ndùt kén meshi’ wûme pua fa puô pa mféé kêt pua kú ghét\nngam ne montâ a lo’ mfa pû ne ndû nga kúú wupme ngambôkét, mgbète nga nsa’ngu\nne nshubôkét mbadem mún te ngu shûtu.\nA mâ njétni mi shire pa mféé kêt pua kú ghét ngam lo’ mbe mfa’ne pua gû pa sha’ne\ngû mgbète nsa’ ngam nda shùt ngu ngu mbône.\nMgbètî mbète 30\nMo’ nshié me yúe’ne lo’ te yire yi nsa’ ngam mâ njetni suo kú nshié nsa’ ngu, lap lap\npùen ké ndî mún ne, ne yi ngét nshié mféé kêt te ghét pesa’kúe yúe pe fa a nyé’re pa\nmféé kêt puo kú ghétkét ngam’ùe pe ntanke ntúúm ma."
        }
    }
}
