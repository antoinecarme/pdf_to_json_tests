{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471410,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mulevhoguṱe wa Pfanelo dza Vhuthu\nNga ḽa 10 Nyendavhusiku 1948, Buthanonyangaredzi ḽa Dzangano ḽa Mbumbano ya\nDzitshaka (UN) ḽo ṱanganedza Mulevhoguṱe wa Pfanelo dza Vhuthu. Nga murahu ha\nvhukando uhu he ha tou vha ḓivhazwakale, Buthanonyangaredzi ḽo ita khuwelelo kha\nmashango oṱhe ane a vha miraḓo uri a anḓadze Mulevhoguṱe uyu na “u vhona uri u\nphaḓaladzwe, u ṱaniwe, u vhalwe na u ṱalutshedzwa zwikoloni na kha zwiṅwe\nzwiimiswa zwa pfunzo.” Ṱhalutshezo ya tshiVenḓa yo dzudzanywa nga miraḓo ya\ntshiṱafu na matshudeni vha Yunivesithi ya Kapa u itela u pembelela vhuṱambo ha\ntshihumbudzo ha 60th ha Mulevhoguṱe uyu une wa tou vha ḓivha zwa kale khathihi\nna u pembelela vhuṱambo ha tshihumbudzo ha 150th ha Fakhaḽithi ya zwa milayo ya\nYunivesithi ya Kapa. Ṱhalutshedzo yo vhalwa lwa u tou thoma Ṱhohoyandou kha\nvhuṱambo he ha farelwa Yunivesithi ya Venḓa nga ḽa 01 Nyendavhusiku 2008.\nMVULATSWINGA\nVhunga u ḓivhea ha u dzhiela nṱha lwa mvele ya tshirunzi tsha muthu na ndingano na\npfanelo dza vhathu vhoṱhe zwi murango wa mbofholowo, vhulamukanyi na mulalo\nḽifhasini,\nVhunga u dzhielwa fhasi na u tsikeledzwa ha pfanelo dza vhathu ho bveledza zwiito\nzwa vhuveveru vhu fhandulaho luvalo lwa muthu, na u ḓa ha shango ḽine khaḽo\nvhathu vha ḓo ḓiphina nga mbofholowo ya u amba na u tenda kha zwine vha funa, na\nu vhofholowa kha nyofho na zwinyagwa ḽo ḓivhadzwaho sa dzangalelo ḽihulwane ḽa\nvhathu zwavho,\nVhunga zwi zwa ndeme, arali muthu a sa faneli u kombetshedzwa nga u shaya iṅwe\nnḓila, u vutshela vhutambudzi na vhutsikeledzi, uri pfanelo dza vhuthu dzi\ntsireledzwe nga tshumiso ya mulayo,\nVhunga zwi zwa vhuṱhogwa u ṱuṱuwedza mvelaphanḓa ya vhukonani havhuḓi vhukati\nha dzitshaka,\nVhunga vhathu vha Mbumbano ya Dzitshaka vho khwaṱhisedza kha Tshata lutendo\nlwavho kha pfanelo dza vhuthu dza ndeme, kha tshirunzi na ndeme ya vhuvha ha\nmuthu na kha ndingano ya pfanelo dza vhanna na vhafumakadzi na uri vho ḓiimisela\nu ṱuṱuwedza mvelaphanḓa ya u tshilisana na tshiimo tsha khwine tsha vhutshilo kha\nmbofholowo khulwane,\nVhunga Mashango ane a vha Miraḓo o ḓivhofha u swikelela u bveledza ṱhuṱhuwedzo\nya ṱhonifho na u tevhedzwa ha pfanelo dza vhathu na mbofholowo dza vhuṱhogwa a\ntshi shumisana na Dzangano ḽa Mbumbano ya Dzitshaka,\nVhunga u pfeseswa ha pfanelo idzi na mbofholowo zwi zwa ndeme khulwane kha uri\nmbofho iyi i bveledzwe nga vhuḓalo,\nZwino-ha, Zworalo, Buthanonyangaredzi ḽi khou rwela ṱari Mulevhoguṱe wa Pfanelo\ndza Vhuthu uyu sa tshone tshikalo tshine tsha nga shumiswa nga nnyi na nnyi tshine\ntsha tea u swikelelwa nga vhathu vhoṱhe na tshaka dzoṱhe, kha u vhona uri muthu\nmuṅwe na muṅwe na muraḓo muṅwe na muṅwe wa tshitshavha, e na Mulevho uyu\nngelekanyoni yawe, u ḓo lusa nga u tou funza na u shumisa pfunzo u bveledza phanḓa\nṱhonifho ya pfanelo idzi na mbofholowo a tshi shumisa maga o bvelaho phanḓa, kha\nvhuimo ha lushaka na ha tshaka-tshaka, u vhona uri izwi zwi dzhielwa nṱha na u\ntevhedzwa vhukati ha vhathu vha Mashango ane a vha Miraḓo na vhathu vhane vha\nvha kha vhupo vhu re fhasi ha ndaulo ya mashango ayo.",
            "Image": "35b7c081e83789409c231918c5338d58"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Tshiteṅwa 1\nVhathu vhoṱhe vha bebwa vhe na mbofholowo nahone vha tshi lingana siani ḽa\ntshirunzi na pfanelo. Vhathu vhoṱhe vho ṋewa mihumbulo na mvalo ngauralo vha tea\nu konou farana sa vhathu vhathihi.\nTshiteṅwa 2\nMuthu muṅwe na muṅwe u na pfanelo na mbofholowo dzo bulwaho kha Mulevho uyu,\nhu si na u khethululwa hufhio kana hufhio, ho ḓisendekaho kha murafho, muvhala,\nmbeu, luambo, vhurereli, polotiki kana muhumbulo muṅwe-vho, vhubvo ha\ntshitshavha kana u tshilisana, ndaka, mabebo kana tshiimo tshiṅwe-vho.\nNga nṱha ha izwi, a hu na khethululo ine ya ḓo itelwa muthu hu tshi tevhelwa tshiimo\ntsha zwa polotiki, mulayo kana tshiimo tsha shango kha dzitshakatshaka kana vhupo\nvhune muthu a bva khaho, hu nga vha hu re na vhuḓilangi, hu ha ṱhirasithi, hu sa\nḓivhusi kana huhu re kha vhuimo ho pimiwaho nga vhuḓivhusi.\nTshiteṅwa 3\nMuthu muṅwe na muṅwe u na pfanelo ya vhutshilo, mbofholowo na tsireledzo ya\nmuthu.\nTshiteṅwa 4\nA hu na muthu ane a ḓo dzheniswa kha zwa vhupuli kana vhushumeli; zwa vhupuli na\nmbambadzo ya dziphuli zwi ḓo iledzwa nga nḓila dzoṱhe.\nTshiteṅwa 5\nA hu na muthu ane a ḓo tambudzwa kana u farwa nga nḓila ya tshiṱuhu, i songo teaho\nmuthu kana u farwa kana u ṱarafiwa nga nḓila i tsitsaho tshirunzi.\nTshiteṅwa 6\nMuthu muṅwe na muṅwe u na pfanelo dza u dzhiiwa sa muthu fhethu huṅwe na\nhuṅwe phanḓa ha mulayo.\nTshiteṅwa 7\nVhathu vhoṱhe vha a lingana phanḓa ha mulayo nahone vho tewa nga tsireledzo ya\nmulayo i eḓanaho, hu si na khethululo. Vhathu vhoṱhe vha na pfanelo ya tsireledzo i\neḓanaho kha khethululwo i pfukaho Mulevho uyu na kha ṱhuṱhuwedzo iṅwe na iṅwe\nmalugana na khethululo yo raloho.\nTshiteṅwa 8\nMuthu muṅwe na muṅwe u na pfanelo ya ndamulelo ya khoro dza lushaka dzi re na\nvhukoni kha vhukando vhu pfukaho pfanelo dze a ṋewa nga ndayotewa kana mulayo.\nTshiteṅwa 9\nA hu na muthu ane a ḓo farwa, u valelwa kana u shakuliswa hu si na tshiitisi.\nTshiteṅwa 10\nMuthu muṅwe na muṅwe o fanelwa, nga u eḓana ho fhelelaho, u thetsheleswa lwo",
            "Image": "d4b44bcbd0d2ca7b9b59136c3002b9a1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "teaho nga dzulo ḽa nnyi na nnyi na hone ḽo ḓiimisaho nga ḽoṱhe ḽi sa dzhiiho sia, musi\nhu tshi khou tiwa pfanelo dzawe na mbofho dzawe na mulandu muṅwe na muṅwe wa\nvhugevhenga une a hweswa.\nTshiteṅwa 11\nMuthu muṅwe na muṅwe o hweswaho mulandu wa vhugevhenga u na pfanelo ya u\ndzhiwa a si na mulandu u swika zwenezwo o no wanwa mulandu zwi tshi ya nga\nmulayo tsengoni ya tshitshavha, he a wana ṱhoḓea dzoṱhe dza u ḓipilela malugana na\nmulandu wonoyo.\nA hu na muthu ane a ḓo wanwa mulandu nga nṱhani ha nyito kana u sa ita nyito, zwe\nzwa vha zwi si mulandu nga fhasi ha mulayo wa lushaka kana wa dzitshakhatshaka\nnga tshifhinga tshe mulandu wa itea ngatsho. Ha ngo tewa na u laṱiswa lwo kalulaho\nu fhirisa ndaṱiso ye ya vha yo tiwa nga tshifhinga tshe mulandu wa itea ngatsho.\nTshiteṅwa 12\nA hu na muthu ane a ḓo dzhenelelwa kha zwa ene muṋe, muṱa wawe, haya kana\nvhudavhidzani, kana u ṱaselwa ha ṱhompho na tshirunzi tshawe, zwo sokou itwa kana\nhu si na tshiitisi tshi no pfesesea. Muthu muṅwe na muṅwe u na pfanelo ya tsireledzo\nya mulayo malugana na u dzhenelelwa honoho kana u ṱaselwa.\nTshiteṅwa 13\nMuthu muṅwe na muṅwe u na pfanelo ya mbofholowo ya u tshimbila na vhudzulapo\nnga ngomu mikanoni ya shango ḽiṅwe na ḽiṅwe.\nMuthu muṅwe na muṅwe u na pfanelo ya u bva shangoni ḽiṅwe na ḽiṅwe, ho katelwa\nna ḽawe, na u humela kha shango ḽawe.\nTshiteṅwa 14\nMuthu muṅwe na muṅwe u na pfanelo ya u ṱoḓa na u ḓiphina nga pfanelo dza\nvhafhalali kha maṅwe mashango malugana na u tsireledzwa kha u tovholwa.\nPfanelo iyi i nga si shumiswe hune u hweswa mulandu ha vha hu si ha vhugevhenga\nha politiki, kana zwiito zwi fhambanaho na ndivho na mirando ya Dzangano ḽa\nMbumbano ya Dzitshaka.\nTshiteṅwa 15\nMuthu muṅwe na muṅwe u na pfanelo ya u vha na lushaka lune a wela khalwo.\nA hu na muthu ane a ḓo thivhelwa u vha wa lushaka lune a wela khalwo kana a\nhanelwa pfanelo ya u shandukisa lushaka lune a wela khalwo.\nTshiteṅwa 16\nVhanna na vhafumakadzi vha miṅwaha yo vhinaho vha na pfanelo ya u dzhena kha\nzwa mbingano na u vha na muṱa hu si na u thivhelwa nga zwa murafho, lushaka kana\nvhurereli. Vhoṱhe vha na pfanelo dzi linganaho siani ḽa mbingano, vha kha mbingano\nna musi i tshi fhela.\nMbingano i ḓo dzhenelwa fhedzi nga vhathu vhane vha khou malana vho vhofholowa\nnahone hu na thendelano yo fhelelaho.",
            "Image": "a00fc62012bce0b0531c15469f259747"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Muṱa ndi tshipiḓa tsha tsiko nahone tsha ndeme kha tshitshavha ngauralo wo tea u\ntsireledzwa nga tshitshavha na Muvhuso.\nTshiteṅwa 17\nMuthu muṅwe na muṅwe u na pfanelo ya u vha na ndaka o ḓiimisa nga eṱhe kana o\nṱangana na vhaṅwe.\nA hu na muthu ane a ḓo dzhielwa ndaka hu si na tshiitisi tshi no pfesesea.\nTshiteṅwa 18\nMuthu muṅwe na muṅwe u na pfanelo ya mbofholowo ya muhumbulo, luvalo na\nvhurereli; pfanelo heyi i katela mbofholowo ya u shandula vhurereli hawe kana zwine\na tenda khazwo, na mbofholowo a eṱhe kana e na vhaṅwe na musi e khagala kana\nfhethu ho dzumbamaho, u sumbedzisa vhurereli hawe kana zwine a tenda nga u\nfunza, nyito, u rerela na u tevhedza.\nTshiteṅwa 19\nMuthu muṅwe na muṅwe u na pfanelo ya u vha na mihumbulo yawe na u amba;\npfanelo heyi i katela mbofholowo ya u vha na mihumbulo hu si na u dzhenelelwa, na u\nkona u ṱoḓa kana u wana mafhungo na u phaḓaladza mafhungo na mihumbulo hu tshi\nshumiswa nyanḓadzamafhungo hu sa sedzwi mikano.\nTshiteṅwa 20\nMuthu muṅwe na muṅwe u na pfanelo ya mbofholowo ya u kuvhangana nga mulalo\nna nyanḓano.\nA hu na ane a ḓo kombetshedzwa u vha muraḓo wa nyanḓano.\nTshiteṅwa 21\nMuthu muṅwe na muṅwe u na pfanelo ya u shela mulenzhe kha muvhuso wa shango\nḽawe, nga ene muṋe kana nga vhaimeleli vhe a ḓikhethela o vhofholowa.\nMuthu muṅwe na muṅwe u na pfanelo ya u kona u wana tshumelo ya vhathu i no\nlingana kha shango ḽawe.\nLufuno lwa vhathu lu ḓo vha lwone murango wa maanḓalanga a muvhuso, hezwi zwi\nḓo bveledzwa nga khetho dza vhukuma dzine dza ḓo vha hone nga zwifhinga zwo\ntiwaho, nahone khetho idzi dzi ḓo vha dza vhathu vhoṱhe nga u lingana nahone u\nkhetha hu ḓo vha ha tshidzumbe kana ha shumiswa maṅwe maga a u khetha nga\nmbofholowo.\nTshiteṅwa 22\nMuthu muṅwe na muṅwe, sa murado wa tshitshavha, u na pfanelo ya u wana\ntshumelo ya tsireledzo ya zwa u tshilisana, nahone u na pfanelo ya u konou swikelela\npfanelo dza ikonomi, u tshilisana na mvelele zwine zwa ṱoḓea kha tshirunzi tshawe na\nu bveledza vhuvha hawe a tshi tikedzwa nga nungo dza lushaka na tshumisano ya\ndzitshakatshaka zwi tshi ya nga nzudzanyo na zwiko zwa Muvhuso muṅwe na muṅwe.\nTshiteṅwa 23\nMuthu muṅwe na muṅwe u na pfanelo ya u shuma, mbofholowo ya u khetha",
            "Image": "0363f4e774017ebf8cbd65094fe9bbbf"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "mushumo, nyimele ya mushumo yo teaho nahone i ṱanganedzeaho khathihi na u\ntsireledzwa kha vhushayamushumo.\nMuthu muṅwe na muṅwe u na pfanelo, hu si na khethululo, ya u wana malamba ane a\nlingana na a vhaṅwe kha mushumo une wa fana.\nMuthu muṅwe na muṅwe ane a shuma u na pfanelo ya u wana malamba o teaho\nnahone ane a ṱanganedzea u itela uri ene na muṱa wawe vha konou tshila vhutshilo\nvhu re na tshirunzi, na u dovha u ḓadziswa, arali zwo tea, nga dziṅwe tsireledzo dza\nzwa u tshilisana.\nMuthu munwe na munwe u na pfanelo ya u vhumba kana u vha murado wa\nmadzangano a vhashumi hu u itela tsireledzo ya madzangalelo awe.\nTshiteṅwa 24\nMuthu muṅwe na muṅwe u na pfanelo ya u awela na u ḓigeda, hu tshi katelwa awara\ndzo pimiwaho dza u shuma na dziholodeni dzo tiwaho dzi re na muholo.\nTshiteṅwa 25\nMuthu muṅwe na muṅwe u na pfanelo ya vhuimo ha vhutshilo ho teaho mutakalo na\nu tshila zwavhuḓi hawe na muṱa wawe, hu tshi katelwa na zwiḽiwa, zwiambaro,\nvhudzulo na mbavhalelo ya dzilafho na tshumelo dza u tshilisana, khathihi na pfanelo\nya tsireledzo musi hu na vhushayamushumo, vhulwadze, vhuholefhali, vhutshilikadzi,\nvhualuwa kana iṅwe nyimele ya vhutshilo ine muthu a sa kone u i langa.\nVhomme na vhana vha tea u wana ndondolo na thuso zwa tshipentshela. Vhana\nvhoṱhe, hu sa sedzwi uri vho bebwa mbinganoni kana nnḓa ha mbingano, vha ḓo\nwana tsireledzo ya zwa u tshilisana i no fana na ya vhaṅwe.\nTshiteṅwa 26\nMuthu muṅwe na muṅwe u na pfanelo ya pfunzo. Pfunzo i ḓo ṋekedzwa hu si na\nmbadelo kha mirole ya fhasi kana ya u ranga ine ya vha ya vhuṱhogwa. Pfunzo ya\nmirole ya fhasi i ḓo vha khombe-khombe. Pfunzo ya zwa thekheninikhi na zwa\nphurofesheni i ḓo itwa uri i wanale na pfunzo dza nṱha dzi ḓo swikelelea nga nḓila i\nlinganaho ho sedzwa vhukoni.\nPfunzo i ḓo vha i livhiswaho kha u bveledzisa vhuvha ha muthu woṱhe na u\nkhwaṱhisedza ṱhonifho ya pfanelo dza vhuthu na mbofholowo dza ndeme. I ḓo\nṱuṱuwedza u pfesesa, u konḓelelana na vhukonani vhukati ha dzitshaka, mirafho kana\nzwigwada zwa vhurereli, nahone i ḓo bvisela phanḓa mishumo ya Dzangano ḽa\nMbumbano ya Dzitshaka ya u itela uri hu vhe na mulalo.\nVhabebi vha na pfanelothangwa ya u nanga pfunzo ine ya ḓo ṋekedzwa vhana\nvhavho.\nTshiteṅwa 27\nMuthu muṅwe na muṅwe u na pfanelo ya u shela mulenzhe kha kutshilele kwa\nmvelele ya tshitshavha o vhofholowa, u ḓiphina nga vhutsila na u vha na mukovhe\nkha zwa mveledziso ya saintsi na mbuelo yazwo.\nMuthu muṅwe na muṅwe u na pfanelo ya tsireledzo kha mikhwa na dzangalelo ḽa\nndaka zwi bvaho kha zwibveledzwa zwa saintsi, maṅwalo kana vhutsila zwine a vha",
            "Image": "6384c1c18244f658fa9ed20f814ce938"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "muṅwali wazwo.\nTshiteṅwa 28\nMuthu muṅwe na muṅwe u na pfanelo ya nzudzanyo ya u tshilisana na ya zwa\nmashango a dzitshakatshaka zwine pfanelo na mbofholowo zwo sumbedzwaho kha\nuyu mulevho zwi nga bveledzwa nga vhuḓalo.\nTshiteṅwa 29\nMuthu muṅwe na muṅwe u na mishumo kha tshitshavha ine ya ita uri vhuvha hawe\nvhu kone u bvelela nga vhuḓalo nahone nga mbofholowo.\nMusi muthu muṅwe na muṅwe a tshi khou shumisa pfanelo na mbofholowo dzawe, u\ntea u ita izwi a tshi dzhiela nṱha ndango ya mulayo wo itelwaho fhedzi u tsireledza\npfanelo na mbofholowo dza vhaṅwe vhathu na u vhona uri hu vhe na u dzhielwa nṱha\nha mikhwa ya kutshilele, vhudziki na kutshilele kwavhuḓi kwo teaho tshitshavha tsha\ndemokirasi.\nPfanelo na mbofholowo idzi a dzi tei u shumiswa nga nḓila yo fhambanaho na ndivho\nna mirando ya Dzangano ḽa Mbumbano ya Dzitshaka.\nTshiteṅwa 30\nA hu na na tshithihi tshi re kha Mulevho uyu tshine tsha nga dzhiwa tshi tshi amba\npfanelo iṅwe na iṅwe ine i nga shumiswa kha zwiṅwe na zwiṅwe kana u ita iṅwe nyito\nyo livhiswaho kha u thutha iṅwe na iṅwe ya pfanelo na mbofholowo zwo bulwaho afha\nmalugana na Muvhuso, tshigwada kana muthu.",
            "Image": "ffe79700224e3cd9885000f49145d50f"
        }
    }
}
