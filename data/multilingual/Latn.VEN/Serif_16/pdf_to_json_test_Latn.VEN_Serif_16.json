{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471410,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mulevhogu\u1e71e wa Pfanelo dza Vhuthu\nNga \u1e3da 10 Nyendavhusiku 1948, Buthanonyangaredzi \u1e3da Dzangano \u1e3da Mbumbano ya\nDzitshaka (UN) \u1e3do \u1e71anganedza Mulevhogu\u1e71e wa Pfanelo dza Vhuthu. Nga murahu ha\nvhukando uhu he ha tou vha \u1e13ivhazwakale, Buthanonyangaredzi \u1e3do ita khuwelelo kha\nmashango o\u1e71he ane a vha mira\u1e13o uri a an\u1e13adze Mulevhogu\u1e71e uyu na \u201cu vhona uri u\npha\u1e13aladzwe, u \u1e71aniwe, u vhalwe na u \u1e71alutshedzwa zwikoloni na kha zwi\u1e45we\nzwiimiswa zwa pfunzo.\u201d \u1e70halutshezo ya tshiVen\u1e13a yo dzudzanywa nga mira\u1e13o ya\ntshi\u1e71afu na matshudeni vha Yunivesithi ya Kapa u itela u pembelela vhu\u1e71ambo ha\ntshihumbudzo ha 60th ha Mulevhogu\u1e71e uyu une wa tou vha \u1e13ivha zwa kale khathihi\nna u pembelela vhu\u1e71ambo ha tshihumbudzo ha 150th ha Fakha\u1e3dithi ya zwa milayo ya\nYunivesithi ya Kapa. \u1e70halutshedzo yo vhalwa lwa u tou thoma \u1e70hohoyandou kha\nvhu\u1e71ambo he ha farelwa Yunivesithi ya Ven\u1e13a nga \u1e3da 01 Nyendavhusiku 2008.\nMVULATSWINGA\nVhunga u \u1e13ivhea ha u dzhiela n\u1e71ha lwa mvele ya tshirunzi tsha muthu na ndingano na\npfanelo dza vhathu vho\u1e71he zwi murango wa mbofholowo, vhulamukanyi na mulalo\n\u1e3difhasini,\nVhunga u dzhielwa fhasi na u tsikeledzwa ha pfanelo dza vhathu ho bveledza zwiito\nzwa vhuveveru vhu fhandulaho luvalo lwa muthu, na u \u1e13a ha shango \u1e3dine kha\u1e3do\nvhathu vha \u1e13o \u1e13iphina nga mbofholowo ya u amba na u tenda kha zwine vha funa, na\nu vhofholowa kha nyofho na zwinyagwa \u1e3do \u1e13ivhadzwaho sa dzangalelo \u1e3dihulwane \u1e3da\nvhathu zwavho,\nVhunga zwi zwa ndeme, arali muthu a sa faneli u kombetshedzwa nga u shaya i\u1e45we\nn\u1e13ila, u vutshela vhutambudzi na vhutsikeledzi, uri pfanelo dza vhuthu dzi\ntsireledzwe nga tshumiso ya mulayo,\nVhunga zwi zwa vhu\u1e71hogwa u \u1e71u\u1e71uwedza mvelaphan\u1e13a ya vhukonani havhu\u1e13i vhukati\nha dzitshaka,\nVhunga vhathu vha Mbumbano ya Dzitshaka vho khwa\u1e71hisedza kha Tshata lutendo\nlwavho kha pfanelo dza vhuthu dza ndeme, kha tshirunzi na ndeme ya vhuvha ha\nmuthu na kha ndingano ya pfanelo dza vhanna na vhafumakadzi na uri vho \u1e13iimisela\nu \u1e71u\u1e71uwedza mvelaphan\u1e13a ya u tshilisana na tshiimo tsha khwine tsha vhutshilo kha\nmbofholowo khulwane,\nVhunga Mashango ane a vha Mira\u1e13o o \u1e13ivhofha u swikelela u bveledza \u1e71hu\u1e71huwedzo\nya \u1e71honifho na u tevhedzwa ha pfanelo dza vhathu na mbofholowo dza vhu\u1e71hogwa a\ntshi shumisana na Dzangano \u1e3da Mbumbano ya Dzitshaka,\nVhunga u pfeseswa ha pfanelo idzi na mbofholowo zwi zwa ndeme khulwane kha uri\nmbofho iyi i bveledzwe nga vhu\u1e13alo,\nZwino-ha, Zworalo, Buthanonyangaredzi \u1e3di khou rwela \u1e71ari Mulevhogu\u1e71e wa Pfanelo\ndza Vhuthu uyu sa tshone tshikalo tshine tsha nga shumiswa nga nnyi na nnyi tshine\ntsha tea u swikelelwa nga vhathu vho\u1e71he na tshaka dzo\u1e71he, kha u vhona uri muthu\nmu\u1e45we na mu\u1e45we na mura\u1e13o mu\u1e45we na mu\u1e45we wa tshitshavha, e na Mulevho uyu\nngelekanyoni yawe, u \u1e13o lusa nga u tou funza na u shumisa pfunzo u bveledza phan\u1e13a\n\u1e71honifho ya pfanelo idzi na mbofholowo a tshi shumisa maga o bvelaho phan\u1e13a, kha\nvhuimo ha lushaka na ha tshaka-tshaka, u vhona uri izwi zwi dzhielwa n\u1e71ha na u\ntevhedzwa vhukati ha vhathu vha Mashango ane a vha Mira\u1e13o na vhathu vhane vha\nvha kha vhupo vhu re fhasi ha ndaulo ya mashango ayo.",
            "Image": "35b7c081e83789409c231918c5338d58"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Tshite\u1e45wa 1\nVhathu vho\u1e71he vha bebwa vhe na mbofholowo nahone vha tshi lingana siani \u1e3da\ntshirunzi na pfanelo. Vhathu vho\u1e71he vho \u1e4bewa mihumbulo na mvalo ngauralo vha tea\nu konou farana sa vhathu vhathihi.\nTshite\u1e45wa 2\nMuthu mu\u1e45we na mu\u1e45we u na pfanelo na mbofholowo dzo bulwaho kha Mulevho uyu,\nhu si na u khethululwa hufhio kana hufhio, ho \u1e13isendekaho kha murafho, muvhala,\nmbeu, luambo, vhurereli, polotiki kana muhumbulo mu\u1e45we-vho, vhubvo ha\ntshitshavha kana u tshilisana, ndaka, mabebo kana tshiimo tshi\u1e45we-vho.\nNga n\u1e71ha ha izwi, a hu na khethululo ine ya \u1e13o itelwa muthu hu tshi tevhelwa tshiimo\ntsha zwa polotiki, mulayo kana tshiimo tsha shango kha dzitshakatshaka kana vhupo\nvhune muthu a bva khaho, hu nga vha hu re na vhu\u1e13ilangi, hu ha \u1e71hirasithi, hu sa\n\u1e13ivhusi kana huhu re kha vhuimo ho pimiwaho nga vhu\u1e13ivhusi.\nTshite\u1e45wa 3\nMuthu mu\u1e45we na mu\u1e45we u na pfanelo ya vhutshilo, mbofholowo na tsireledzo ya\nmuthu.\nTshite\u1e45wa 4\nA hu na muthu ane a \u1e13o dzheniswa kha zwa vhupuli kana vhushumeli; zwa vhupuli na\nmbambadzo ya dziphuli zwi \u1e13o iledzwa nga n\u1e13ila dzo\u1e71he.\nTshite\u1e45wa 5\nA hu na muthu ane a \u1e13o tambudzwa kana u farwa nga n\u1e13ila ya tshi\u1e71uhu, i songo teaho\nmuthu kana u farwa kana u \u1e71arafiwa nga n\u1e13ila i tsitsaho tshirunzi.\nTshite\u1e45wa 6\nMuthu mu\u1e45we na mu\u1e45we u na pfanelo dza u dzhiiwa sa muthu fhethu hu\u1e45we na\nhu\u1e45we phan\u1e13a ha mulayo.\nTshite\u1e45wa 7\nVhathu vho\u1e71he vha a lingana phan\u1e13a ha mulayo nahone vho tewa nga tsireledzo ya\nmulayo i e\u1e13anaho, hu si na khethululo. Vhathu vho\u1e71he vha na pfanelo ya tsireledzo i\ne\u1e13anaho kha khethululwo i pfukaho Mulevho uyu na kha \u1e71hu\u1e71huwedzo i\u1e45we na i\u1e45we\nmalugana na khethululo yo raloho.\nTshite\u1e45wa 8\nMuthu mu\u1e45we na mu\u1e45we u na pfanelo ya ndamulelo ya khoro dza lushaka dzi re na\nvhukoni kha vhukando vhu pfukaho pfanelo dze a \u1e4bewa nga ndayotewa kana mulayo.\nTshite\u1e45wa 9\nA hu na muthu ane a \u1e13o farwa, u valelwa kana u shakuliswa hu si na tshiitisi.\nTshite\u1e45wa 10\nMuthu mu\u1e45we na mu\u1e45we o fanelwa, nga u e\u1e13ana ho fhelelaho, u thetsheleswa lwo",
            "Image": "d4b44bcbd0d2ca7b9b59136c3002b9a1"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "teaho nga dzulo \u1e3da nnyi na nnyi na hone \u1e3do \u1e13iimisaho nga \u1e3do\u1e71he \u1e3di sa dzhiiho sia, musi\nhu tshi khou tiwa pfanelo dzawe na mbofho dzawe na mulandu mu\u1e45we na mu\u1e45we wa\nvhugevhenga une a hweswa.\nTshite\u1e45wa 11\nMuthu mu\u1e45we na mu\u1e45we o hweswaho mulandu wa vhugevhenga u na pfanelo ya u\ndzhiwa a si na mulandu u swika zwenezwo o no wanwa mulandu zwi tshi ya nga\nmulayo tsengoni ya tshitshavha, he a wana \u1e71ho\u1e13ea dzo\u1e71he dza u \u1e13ipilela malugana na\nmulandu wonoyo.\nA hu na muthu ane a \u1e13o wanwa mulandu nga n\u1e71hani ha nyito kana u sa ita nyito, zwe\nzwa vha zwi si mulandu nga fhasi ha mulayo wa lushaka kana wa dzitshakhatshaka\nnga tshifhinga tshe mulandu wa itea ngatsho. Ha ngo tewa na u la\u1e71iswa lwo kalulaho\nu fhirisa nda\u1e71iso ye ya vha yo tiwa nga tshifhinga tshe mulandu wa itea ngatsho.\nTshite\u1e45wa 12\nA hu na muthu ane a \u1e13o dzhenelelwa kha zwa ene mu\u1e4be, mu\u1e71a wawe, haya kana\nvhudavhidzani, kana u \u1e71aselwa ha \u1e71hompho na tshirunzi tshawe, zwo sokou itwa kana\nhu si na tshiitisi tshi no pfesesea. Muthu mu\u1e45we na mu\u1e45we u na pfanelo ya tsireledzo\nya mulayo malugana na u dzhenelelwa honoho kana u \u1e71aselwa.\nTshite\u1e45wa 13\nMuthu mu\u1e45we na mu\u1e45we u na pfanelo ya mbofholowo ya u tshimbila na vhudzulapo\nnga ngomu mikanoni ya shango \u1e3di\u1e45we na \u1e3di\u1e45we.\nMuthu mu\u1e45we na mu\u1e45we u na pfanelo ya u bva shangoni \u1e3di\u1e45we na \u1e3di\u1e45we, ho katelwa\nna \u1e3dawe, na u humela kha shango \u1e3dawe.\nTshite\u1e45wa 14\nMuthu mu\u1e45we na mu\u1e45we u na pfanelo ya u \u1e71o\u1e13a na u \u1e13iphina nga pfanelo dza\nvhafhalali kha ma\u1e45we mashango malugana na u tsireledzwa kha u tovholwa.\nPfanelo iyi i nga si shumiswe hune u hweswa mulandu ha vha hu si ha vhugevhenga\nha politiki, kana zwiito zwi fhambanaho na ndivho na mirando ya Dzangano \u1e3da\nMbumbano ya Dzitshaka.\nTshite\u1e45wa 15\nMuthu mu\u1e45we na mu\u1e45we u na pfanelo ya u vha na lushaka lune a wela khalwo.\nA hu na muthu ane a \u1e13o thivhelwa u vha wa lushaka lune a wela khalwo kana a\nhanelwa pfanelo ya u shandukisa lushaka lune a wela khalwo.\nTshite\u1e45wa 16\nVhanna na vhafumakadzi vha mi\u1e45waha yo vhinaho vha na pfanelo ya u dzhena kha\nzwa mbingano na u vha na mu\u1e71a hu si na u thivhelwa nga zwa murafho, lushaka kana\nvhurereli. Vho\u1e71he vha na pfanelo dzi linganaho siani \u1e3da mbingano, vha kha mbingano\nna musi i tshi fhela.\nMbingano i \u1e13o dzhenelwa fhedzi nga vhathu vhane vha khou malana vho vhofholowa\nnahone hu na thendelano yo fhelelaho.",
            "Image": "a00fc62012bce0b0531c15469f259747"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Mu\u1e71a ndi tshipi\u1e13a tsha tsiko nahone tsha ndeme kha tshitshavha ngauralo wo tea u\ntsireledzwa nga tshitshavha na Muvhuso.\nTshite\u1e45wa 17\nMuthu mu\u1e45we na mu\u1e45we u na pfanelo ya u vha na ndaka o \u1e13iimisa nga e\u1e71he kana o\n\u1e71angana na vha\u1e45we.\nA hu na muthu ane a \u1e13o dzhielwa ndaka hu si na tshiitisi tshi no pfesesea.\nTshite\u1e45wa 18\nMuthu mu\u1e45we na mu\u1e45we u na pfanelo ya mbofholowo ya muhumbulo, luvalo na\nvhurereli; pfanelo heyi i katela mbofholowo ya u shandula vhurereli hawe kana zwine\na tenda khazwo, na mbofholowo a e\u1e71he kana e na vha\u1e45we na musi e khagala kana\nfhethu ho dzumbamaho, u sumbedzisa vhurereli hawe kana zwine a tenda nga u\nfunza, nyito, u rerela na u tevhedza.\nTshite\u1e45wa 19\nMuthu mu\u1e45we na mu\u1e45we u na pfanelo ya u vha na mihumbulo yawe na u amba;\npfanelo heyi i katela mbofholowo ya u vha na mihumbulo hu si na u dzhenelelwa, na u\nkona u \u1e71o\u1e13a kana u wana mafhungo na u pha\u1e13aladza mafhungo na mihumbulo hu tshi\nshumiswa nyan\u1e13adzamafhungo hu sa sedzwi mikano.\nTshite\u1e45wa 20\nMuthu mu\u1e45we na mu\u1e45we u na pfanelo ya mbofholowo ya u kuvhangana nga mulalo\nna nyan\u1e13ano.\nA hu na ane a \u1e13o kombetshedzwa u vha mura\u1e13o wa nyan\u1e13ano.\nTshite\u1e45wa 21\nMuthu mu\u1e45we na mu\u1e45we u na pfanelo ya u shela mulenzhe kha muvhuso wa shango\n\u1e3dawe, nga ene mu\u1e4be kana nga vhaimeleli vhe a \u1e13ikhethela o vhofholowa.\nMuthu mu\u1e45we na mu\u1e45we u na pfanelo ya u kona u wana tshumelo ya vhathu i no\nlingana kha shango \u1e3dawe.\nLufuno lwa vhathu lu \u1e13o vha lwone murango wa maan\u1e13alanga a muvhuso, hezwi zwi\n\u1e13o bveledzwa nga khetho dza vhukuma dzine dza \u1e13o vha hone nga zwifhinga zwo\ntiwaho, nahone khetho idzi dzi \u1e13o vha dza vhathu vho\u1e71he nga u lingana nahone u\nkhetha hu \u1e13o vha ha tshidzumbe kana ha shumiswa ma\u1e45we maga a u khetha nga\nmbofholowo.\nTshite\u1e45wa 22\nMuthu mu\u1e45we na mu\u1e45we, sa murado wa tshitshavha, u na pfanelo ya u wana\ntshumelo ya tsireledzo ya zwa u tshilisana, nahone u na pfanelo ya u konou swikelela\npfanelo dza ikonomi, u tshilisana na mvelele zwine zwa \u1e71o\u1e13ea kha tshirunzi tshawe na\nu bveledza vhuvha hawe a tshi tikedzwa nga nungo dza lushaka na tshumisano ya\ndzitshakatshaka zwi tshi ya nga nzudzanyo na zwiko zwa Muvhuso mu\u1e45we na mu\u1e45we.\nTshite\u1e45wa 23\nMuthu mu\u1e45we na mu\u1e45we u na pfanelo ya u shuma, mbofholowo ya u khetha",
            "Image": "0363f4e774017ebf8cbd65094fe9bbbf"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "mushumo, nyimele ya mushumo yo teaho nahone i \u1e71anganedzeaho khathihi na u\ntsireledzwa kha vhushayamushumo.\nMuthu mu\u1e45we na mu\u1e45we u na pfanelo, hu si na khethululo, ya u wana malamba ane a\nlingana na a vha\u1e45we kha mushumo une wa fana.\nMuthu mu\u1e45we na mu\u1e45we ane a shuma u na pfanelo ya u wana malamba o teaho\nnahone ane a \u1e71anganedzea u itela uri ene na mu\u1e71a wawe vha konou tshila vhutshilo\nvhu re na tshirunzi, na u dovha u \u1e13adziswa, arali zwo tea, nga dzi\u1e45we tsireledzo dza\nzwa u tshilisana.\nMuthu munwe na munwe u na pfanelo ya u vhumba kana u vha murado wa\nmadzangano a vhashumi hu u itela tsireledzo ya madzangalelo awe.\nTshite\u1e45wa 24\nMuthu mu\u1e45we na mu\u1e45we u na pfanelo ya u awela na u \u1e13igeda, hu tshi katelwa awara\ndzo pimiwaho dza u shuma na dziholodeni dzo tiwaho dzi re na muholo.\nTshite\u1e45wa 25\nMuthu mu\u1e45we na mu\u1e45we u na pfanelo ya vhuimo ha vhutshilo ho teaho mutakalo na\nu tshila zwavhu\u1e13i hawe na mu\u1e71a wawe, hu tshi katelwa na zwi\u1e3diwa, zwiambaro,\nvhudzulo na mbavhalelo ya dzilafho na tshumelo dza u tshilisana, khathihi na pfanelo\nya tsireledzo musi hu na vhushayamushumo, vhulwadze, vhuholefhali, vhutshilikadzi,\nvhualuwa kana i\u1e45we nyimele ya vhutshilo ine muthu a sa kone u i langa.\nVhomme na vhana vha tea u wana ndondolo na thuso zwa tshipentshela. Vhana\nvho\u1e71he, hu sa sedzwi uri vho bebwa mbinganoni kana nn\u1e13a ha mbingano, vha \u1e13o\nwana tsireledzo ya zwa u tshilisana i no fana na ya vha\u1e45we.\nTshite\u1e45wa 26\nMuthu mu\u1e45we na mu\u1e45we u na pfanelo ya pfunzo. Pfunzo i \u1e13o \u1e4bekedzwa hu si na\nmbadelo kha mirole ya fhasi kana ya u ranga ine ya vha ya vhu\u1e71hogwa. Pfunzo ya\nmirole ya fhasi i \u1e13o vha khombe-khombe. Pfunzo ya zwa thekheninikhi na zwa\nphurofesheni i \u1e13o itwa uri i wanale na pfunzo dza n\u1e71ha dzi \u1e13o swikelelea nga n\u1e13ila i\nlinganaho ho sedzwa vhukoni.\nPfunzo i \u1e13o vha i livhiswaho kha u bveledzisa vhuvha ha muthu wo\u1e71he na u\nkhwa\u1e71hisedza \u1e71honifho ya pfanelo dza vhuthu na mbofholowo dza ndeme. I \u1e13o\n\u1e71u\u1e71uwedza u pfesesa, u kon\u1e13elelana na vhukonani vhukati ha dzitshaka, mirafho kana\nzwigwada zwa vhurereli, nahone i \u1e13o bvisela phan\u1e13a mishumo ya Dzangano \u1e3da\nMbumbano ya Dzitshaka ya u itela uri hu vhe na mulalo.\nVhabebi vha na pfanelothangwa ya u nanga pfunzo ine ya \u1e13o \u1e4bekedzwa vhana\nvhavho.\nTshite\u1e45wa 27\nMuthu mu\u1e45we na mu\u1e45we u na pfanelo ya u shela mulenzhe kha kutshilele kwa\nmvelele ya tshitshavha o vhofholowa, u \u1e13iphina nga vhutsila na u vha na mukovhe\nkha zwa mveledziso ya saintsi na mbuelo yazwo.\nMuthu mu\u1e45we na mu\u1e45we u na pfanelo ya tsireledzo kha mikhwa na dzangalelo \u1e3da\nndaka zwi bvaho kha zwibveledzwa zwa saintsi, ma\u1e45walo kana vhutsila zwine a vha",
            "Image": "6384c1c18244f658fa9ed20f814ce938"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "mu\u1e45wali wazwo.\nTshite\u1e45wa 28\nMuthu mu\u1e45we na mu\u1e45we u na pfanelo ya nzudzanyo ya u tshilisana na ya zwa\nmashango a dzitshakatshaka zwine pfanelo na mbofholowo zwo sumbedzwaho kha\nuyu mulevho zwi nga bveledzwa nga vhu\u1e13alo.\nTshite\u1e45wa 29\nMuthu mu\u1e45we na mu\u1e45we u na mishumo kha tshitshavha ine ya ita uri vhuvha hawe\nvhu kone u bvelela nga vhu\u1e13alo nahone nga mbofholowo.\nMusi muthu mu\u1e45we na mu\u1e45we a tshi khou shumisa pfanelo na mbofholowo dzawe, u\ntea u ita izwi a tshi dzhiela n\u1e71ha ndango ya mulayo wo itelwaho fhedzi u tsireledza\npfanelo na mbofholowo dza vha\u1e45we vhathu na u vhona uri hu vhe na u dzhielwa n\u1e71ha\nha mikhwa ya kutshilele, vhudziki na kutshilele kwavhu\u1e13i kwo teaho tshitshavha tsha\ndemokirasi.\nPfanelo na mbofholowo idzi a dzi tei u shumiswa nga n\u1e13ila yo fhambanaho na ndivho\nna mirando ya Dzangano \u1e3da Mbumbano ya Dzitshaka.\nTshite\u1e45wa 30\nA hu na na tshithihi tshi re kha Mulevho uyu tshine tsha nga dzhiwa tshi tshi amba\npfanelo i\u1e45we na i\u1e45we ine i nga shumiswa kha zwi\u1e45we na zwi\u1e45we kana u ita i\u1e45we nyito\nyo livhiswaho kha u thutha i\u1e45we na i\u1e45we ya pfanelo na mbofholowo zwo bulwaho afha\nmalugana na Muvhuso, tshigwada kana muthu.",
            "Image": "ffe79700224e3cd9885000f49145d50f"
        }
    }
}
