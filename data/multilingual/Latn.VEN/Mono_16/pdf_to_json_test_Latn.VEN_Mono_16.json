{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471357,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "Mulevhogu\u1e71e wa Pfanelo dza Vhuthu\nNga \u1e3da 10 Nyendavhusiku 1948, Buthanonyangaredzi \u1e3da Dzangano \u1e3da Mbumbano\nya Dzitshaka (UN) \u1e3do \u1e71anganedza Mulevhogu\u1e71e wa Pfanelo dza Vhuthu. Nga\nmurahu ha vhukando uhu he ha tou vha \u1e13ivhazwakale, Buthanonyangaredzi \u1e3do\nita khuwelelo kha mashango o\u1e71he ane a vha mira\u1e13o uri a an\u1e13adze\nMulevhogu\u1e71e uyu na \u201cu vhona uri u pha\u1e13aladzwe, u \u1e71aniwe, u vhalwe na u\n\u1e71alutshedzwa zwikoloni na kha zwi\u1e45we zwiimiswa zwa pfunzo.\u201d \u1e70halutshezo\nya tshiVen\u1e13a yo dzudzanywa nga mira\u1e13o ya tshi\u1e71afu na matshudeni vha\nYunivesithi ya Kapa u itela u pembelela vhu\u1e71ambo ha tshihumbudzo ha 60th\nha Mulevhogu\u1e71e uyu une wa tou vha \u1e13ivha zwa kale khathihi na u pembelela\nvhu\u1e71ambo ha tshihumbudzo ha 150th ha Fakha\u1e3dithi ya zwa milayo ya\nYunivesithi ya Kapa. \u1e70halutshedzo yo vhalwa lwa u tou thoma \u1e70hohoyandou\nkha vhu\u1e71ambo he ha farelwa Yunivesithi ya Ven\u1e13a nga \u1e3da 01 Nyendavhusiku\n2008.\nMVULATSWINGA\nVhunga u \u1e13ivhea ha u dzhiela n\u1e71ha lwa mvele ya tshirunzi tsha muthu na\nndingano na pfanelo dza vhathu vho\u1e71he zwi murango wa mbofholowo,\nvhulamukanyi na mulalo \u1e3difhasini,\nVhunga u dzhielwa fhasi na u tsikeledzwa ha pfanelo dza vhathu ho\nbveledza zwiito zwa vhuveveru vhu fhandulaho luvalo lwa muthu, na u \u1e13a\nha shango \u1e3dine kha\u1e3do vhathu vha \u1e13o \u1e13iphina nga mbofholowo ya u amba na u\ntenda kha zwine vha funa, na u vhofholowa kha nyofho na zwinyagwa \u1e3do\n\u1e13ivhadzwaho sa dzangalelo \u1e3dihulwane \u1e3da vhathu zwavho,\nVhunga zwi zwa ndeme, arali muthu a sa faneli u kombetshedzwa nga u\nshaya i\u1e45we n\u1e13ila, u vutshela vhutambudzi na vhutsikeledzi, uri pfanelo\ndza vhuthu dzi tsireledzwe nga tshumiso ya mulayo,\nVhunga zwi zwa vhu\u1e71hogwa u \u1e71u\u1e71uwedza mvelaphan\u1e13a ya vhukonani havhu\u1e13i\nvhukati ha dzitshaka,\nVhunga vhathu vha Mbumbano ya Dzitshaka vho khwa\u1e71hisedza kha Tshata\nlutendo lwavho kha pfanelo dza vhuthu dza ndeme, kha tshirunzi na ndeme\nya vhuvha ha muthu na kha ndingano ya pfanelo dza vhanna na vhafumakadzi\nna uri vho \u1e13iimisela u \u1e71u\u1e71uwedza mvelaphan\u1e13a ya u tshilisana na tshiimo\ntsha khwine tsha vhutshilo kha mbofholowo khulwane,\nVhunga Mashango ane a vha Mira\u1e13o o \u1e13ivhofha u swikelela u bveledza\n\u1e71hu\u1e71huwedzo ya \u1e71honifho na u tevhedzwa ha pfanelo dza vhathu na\nmbofholowo dza vhu\u1e71hogwa a tshi shumisana na Dzangano \u1e3da Mbumbano ya\nDzitshaka,\nVhunga u pfeseswa ha pfanelo idzi na mbofholowo zwi zwa ndeme khulwane\nkha uri mbofho iyi i bveledzwe nga vhu\u1e13alo,\nZwino-ha, Zworalo, Buthanonyangaredzi \u1e3di khou rwela \u1e71ari Mulevhogu\u1e71e wa\nPfanelo dza Vhuthu uyu sa tshone tshikalo tshine tsha nga shumiswa nga\nnnyi na nnyi tshine tsha tea u swikelelwa nga vhathu vho\u1e71he na tshaka\ndzo\u1e71he, kha u vhona uri muthu mu\u1e45we na mu\u1e45we na mura\u1e13o mu\u1e45we na mu\u1e45we wa\ntshitshavha, e na Mulevho uyu ngelekanyoni yawe, u \u1e13o lusa nga u tou\nfunza na u shumisa pfunzo u bveledza phan\u1e13a \u1e71honifho ya pfanelo idzi na",
            "Image": "65f6e8f58e989ace1f25787e53264099"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "mbofholowo a tshi shumisa maga o bvelaho phan\u1e13a, kha vhuimo ha lushaka\nna ha tshaka-tshaka, u vhona uri izwi zwi dzhielwa n\u1e71ha na u tevhedzwa\nvhukati ha vhathu vha Mashango ane a vha Mira\u1e13o na vhathu vhane vha vha\nkha vhupo vhu re fhasi ha ndaulo ya mashango ayo.\nTshite\u1e45wa 1\nVhathu vho\u1e71he vha bebwa vhe na mbofholowo nahone vha tshi lingana siani\n\u1e3da tshirunzi na pfanelo. Vhathu vho\u1e71he vho \u1e4bewa mihumbulo na mvalo\nngauralo vha tea u konou farana sa vhathu vhathihi.\nTshite\u1e45wa 2\nMuthu mu\u1e45we na mu\u1e45we u na pfanelo na mbofholowo dzo bulwaho kha Mulevho\nuyu, hu si na u khethululwa hufhio kana hufhio, ho \u1e13isendekaho kha\nmurafho, muvhala, mbeu, luambo, vhurereli, polotiki kana muhumbulo\nmu\u1e45we-vho, vhubvo ha tshitshavha kana u tshilisana, ndaka, mabebo kana\ntshiimo tshi\u1e45we-vho.\nNga n\u1e71ha ha izwi, a hu na khethululo ine ya \u1e13o itelwa muthu hu tshi\ntevhelwa tshiimo tsha zwa polotiki, mulayo kana tshiimo tsha shango kha\ndzitshakatshaka kana vhupo vhune muthu a bva khaho, hu nga vha hu re na\nvhu\u1e13ilangi, hu ha \u1e71hirasithi, hu sa \u1e13ivhusi kana huhu re kha vhuimo ho\npimiwaho nga vhu\u1e13ivhusi.\nTshite\u1e45wa 3\nMuthu mu\u1e45we na mu\u1e45we u na pfanelo ya vhutshilo, mbofholowo na tsireledzo\nya muthu.\nTshite\u1e45wa 4\nA hu na muthu ane a \u1e13o dzheniswa kha zwa vhupuli kana vhushumeli; zwa\nvhupuli na mbambadzo ya dziphuli zwi \u1e13o iledzwa nga n\u1e13ila dzo\u1e71he.\nTshite\u1e45wa 5\nA hu na muthu ane a \u1e13o tambudzwa kana u farwa nga n\u1e13ila ya tshi\u1e71uhu, i\nsongo teaho muthu kana u farwa kana u \u1e71arafiwa nga n\u1e13ila i tsitsaho\ntshirunzi.\nTshite\u1e45wa 6\nMuthu mu\u1e45we na mu\u1e45we u na pfanelo dza u dzhiiwa sa muthu fhethu hu\u1e45we na\nhu\u1e45we phan\u1e13a ha mulayo.\nTshite\u1e45wa 7\nVhathu vho\u1e71he vha a lingana phan\u1e13a ha mulayo nahone vho tewa nga\ntsireledzo ya mulayo i e\u1e13anaho, hu si na khethululo. Vhathu vho\u1e71he vha\nna pfanelo ya tsireledzo i e\u1e13anaho kha khethululwo i pfukaho Mulevho uyu\nna kha \u1e71hu\u1e71huwedzo i\u1e45we na i\u1e45we malugana na khethululo yo raloho.\nTshite\u1e45wa 8\nMuthu mu\u1e45we na mu\u1e45we u na pfanelo ya ndamulelo ya khoro dza lushaka dzi\nre na vhukoni kha vhukando vhu pfukaho pfanelo dze a \u1e4bewa nga ndayotewa",
            "Image": "d7e8c4fc44bf1d73bf20f444e956197e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "kana mulayo.\nTshite\u1e45wa 9\nA hu na muthu ane a \u1e13o farwa, u valelwa kana u shakuliswa hu si na\ntshiitisi.\nTshite\u1e45wa 10\nMuthu mu\u1e45we na mu\u1e45we o fanelwa, nga u e\u1e13ana\nlwo teaho nga dzulo \u1e3da nnyi na nnyi na hone\ndzhiiho sia, musi hu tshi khou tiwa pfanelo\nmulandu mu\u1e45we na mu\u1e45we wa vhugevhenga une a\nho fhelelaho, u thetsheleswa\n\u1e3do \u1e13iimisaho nga \u1e3do\u1e71he \u1e3di sa\ndzawe na mbofho dzawe na\nhweswa.\nTshite\u1e45wa 11\nMuthu mu\u1e45we na mu\u1e45we o hweswaho mulandu wa vhugevhenga u na pfanelo ya u\ndzhiwa a si na mulandu u swika zwenezwo o no wanwa mulandu zwi tshi ya\nnga mulayo tsengoni ya tshitshavha, he a wana \u1e71ho\u1e13ea dzo\u1e71he dza u\n\u1e13ipilela malugana na mulandu wonoyo.\nA hu na muthu ane a \u1e13o wanwa mulandu nga n\u1e71hani ha nyito kana u sa ita\nnyito, zwe zwa vha zwi si mulandu nga fhasi ha mulayo wa lushaka kana wa\ndzitshakhatshaka nga tshifhinga tshe mulandu wa itea ngatsho. Ha ngo\ntewa na u la\u1e71iswa lwo kalulaho u fhirisa nda\u1e71iso ye ya vha yo tiwa nga\ntshifhinga tshe mulandu wa itea ngatsho.\nTshite\u1e45wa 12\nA hu na muthu ane a \u1e13o dzhenelelwa kha zwa ene mu\u1e4be, mu\u1e71a wawe, haya\nkana vhudavhidzani, kana u \u1e71aselwa ha \u1e71hompho na tshirunzi tshawe, zwo\nsokou itwa kana hu si na tshiitisi tshi no pfesesea. Muthu mu\u1e45we na\nmu\u1e45we u na pfanelo ya tsireledzo ya mulayo malugana na u dzhenelelwa\nhonoho kana u \u1e71aselwa.\nTshite\u1e45wa 13\nMuthu mu\u1e45we na mu\u1e45we u na pfanelo ya mbofholowo ya u tshimbila na\nvhudzulapo nga ngomu mikanoni ya shango \u1e3di\u1e45we na \u1e3di\u1e45we.\nMuthu mu\u1e45we na mu\u1e45we u na pfanelo ya u bva shangoni \u1e3di\u1e45we na \u1e3di\u1e45we, ho\nkatelwa na \u1e3dawe, na u humela kha shango \u1e3dawe.\nTshite\u1e45wa 14\nMuthu mu\u1e45we na mu\u1e45we u na pfanelo ya u \u1e71o\u1e13a na u \u1e13iphina nga pfanelo dza\nvhafhalali kha ma\u1e45we mashango malugana na u tsireledzwa kha u tovholwa.\nPfanelo iyi i nga si shumiswe hune u hweswa mulandu ha vha hu si ha\nvhugevhenga ha politiki, kana zwiito zwi fhambanaho na ndivho na mirando\nya Dzangano \u1e3da Mbumbano ya Dzitshaka.\nTshite\u1e45wa 15\nMuthu mu\u1e45we na mu\u1e45we u na pfanelo ya u vha na lushaka lune a wela\nkhalwo.",
            "Image": "ccd0a485fd306b3703e7a70af61caa5d"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "A hu na muthu ane a \u1e13o thivhelwa u vha wa lushaka lune a wela khalwo\nkana a hanelwa pfanelo ya u shandukisa lushaka lune a wela khalwo.\nTshite\u1e45wa 16\nVhanna na vhafumakadzi vha mi\u1e45waha yo vhinaho vha na pfanelo ya u dzhena\nkha zwa mbingano na u vha na mu\u1e71a hu si na u thivhelwa nga zwa murafho,\nlushaka kana vhurereli. Vho\u1e71he vha na pfanelo dzi linganaho siani \u1e3da\nmbingano, vha kha mbingano na musi i tshi fhela.\nMbingano i \u1e13o dzhenelwa fhedzi nga vhathu vhane vha khou malana vho\nvhofholowa nahone hu na thendelano yo fhelelaho.\nMu\u1e71a ndi tshipi\u1e13a tsha tsiko nahone tsha ndeme kha tshitshavha ngauralo\nwo tea u tsireledzwa nga tshitshavha na Muvhuso.\nTshite\u1e45wa 17\nMuthu mu\u1e45we na mu\u1e45we u na pfanelo ya u vha na ndaka o \u1e13iimisa nga e\u1e71he\nkana o \u1e71angana na vha\u1e45we.\nA hu na muthu ane a \u1e13o dzhielwa ndaka hu si na tshiitisi tshi no\npfesesea.\nTshite\u1e45wa 18\nMuthu mu\u1e45we na mu\u1e45we u na pfanelo ya mbofholowo ya muhumbulo, luvalo na\nvhurereli; pfanelo heyi i katela mbofholowo ya u shandula vhurereli hawe\nkana zwine a tenda khazwo, na mbofholowo a e\u1e71he kana e na vha\u1e45we na musi\ne khagala kana fhethu ho dzumbamaho, u sumbedzisa vhurereli hawe kana\nzwine a tenda nga u funza, nyito, u rerela na u tevhedza.\nTshite\u1e45wa 19\nMuthu mu\u1e45we na mu\u1e45we u na pfanelo ya u vha na mihumbulo yawe na u amba;\npfanelo heyi i katela mbofholowo ya u vha na mihumbulo hu si na u\ndzhenelelwa, na u kona u \u1e71o\u1e13a kana u wana mafhungo na u pha\u1e13aladza\nmafhungo na mihumbulo hu tshi shumiswa nyan\u1e13adzamafhungo hu sa sedzwi\nmikano.\nTshite\u1e45wa 20\nMuthu mu\u1e45we na mu\u1e45we u na pfanelo ya mbofholowo ya u kuvhangana nga\nmulalo na nyan\u1e13ano.\nA hu na ane a \u1e13o kombetshedzwa u vha mura\u1e13o wa nyan\u1e13ano.\nTshite\u1e45wa 21\nMuthu mu\u1e45we na mu\u1e45we u na pfanelo ya u shela mulenzhe kha muvhuso wa\nshango \u1e3dawe, nga ene mu\u1e4be kana nga vhaimeleli vhe a \u1e13ikhethela o\nvhofholowa.\nMuthu mu\u1e45we na mu\u1e45we u na pfanelo ya u kona u wana tshumelo ya vhathu i\nno lingana kha shango \u1e3dawe.\nLufuno lwa vhathu lu \u1e13o vha lwone murango wa maan\u1e13alanga a muvhuso,",
            "Image": "7929e66acceba4a1fa9026209db06118"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "hezwi zwi \u1e13o bveledzwa nga khetho dza vhukuma dzine dza \u1e13o vha hone nga\nzwifhinga zwo tiwaho, nahone khetho idzi dzi \u1e13o vha dza vhathu vho\u1e71he\nnga u lingana nahone u khetha hu \u1e13o vha ha tshidzumbe kana ha shumiswa\nma\u1e45we maga a u khetha nga mbofholowo.\nTshite\u1e45wa 22\nMuthu mu\u1e45we na mu\u1e45we, sa murado wa tshitshavha, u na pfanelo ya u wana\ntshumelo ya tsireledzo ya zwa u tshilisana, nahone u na pfanelo ya u\nkonou swikelela pfanelo dza ikonomi, u tshilisana na mvelele zwine zwa\n\u1e71o\u1e13ea kha tshirunzi tshawe na u bveledza vhuvha hawe a tshi tikedzwa nga\nnungo dza lushaka na tshumisano ya dzitshakatshaka zwi tshi ya nga\nnzudzanyo na zwiko zwa Muvhuso mu\u1e45we na mu\u1e45we.\nTshite\u1e45wa 23\nMuthu mu\u1e45we na mu\u1e45we u na pfanelo ya u shuma, mbofholowo ya u khetha\nmushumo, nyimele ya mushumo yo teaho nahone i \u1e71anganedzeaho khathihi na\nu tsireledzwa kha vhushayamushumo.\nMuthu mu\u1e45we na mu\u1e45we u na pfanelo, hu si na khethululo, ya u wana\nmalamba ane a lingana na a vha\u1e45we kha mushumo une wa fana.\nMuthu mu\u1e45we na mu\u1e45we ane a shuma u na pfanelo ya u wana malamba o teaho\nnahone ane a \u1e71anganedzea u itela uri ene na mu\u1e71a wawe vha konou tshila\nvhutshilo vhu re na tshirunzi, na u dovha u \u1e13adziswa, arali zwo tea, nga\ndzi\u1e45we tsireledzo dza zwa u tshilisana.\nMuthu munwe na munwe u na pfanelo ya u vhumba kana u vha murado wa\nmadzangano a vhashumi hu u itela tsireledzo ya madzangalelo awe.\nTshite\u1e45wa 24\nMuthu mu\u1e45we na mu\u1e45we u na pfanelo ya u awela na u \u1e13igeda, hu tshi\nkatelwa awara dzo pimiwaho dza u shuma na dziholodeni dzo tiwaho dzi re\nna muholo.\nTshite\u1e45wa 25\nMuthu mu\u1e45we na mu\u1e45we u na pfanelo ya vhuimo ha vhutshilo ho teaho\nmutakalo na u tshila zwavhu\u1e13i hawe na mu\u1e71a wawe, hu tshi katelwa na\nzwi\u1e3diwa, zwiambaro, vhudzulo na mbavhalelo ya dzilafho na tshumelo dza u\ntshilisana, khathihi na pfanelo ya tsireledzo musi hu na\nvhushayamushumo, vhulwadze, vhuholefhali, vhutshilikadzi, vhualuwa kana\ni\u1e45we nyimele ya vhutshilo ine muthu a sa kone u i langa.\nVhomme na vhana vha tea u wana ndondolo na thuso zwa tshipentshela.\nVhana vho\u1e71he, hu sa sedzwi uri vho bebwa mbinganoni kana nn\u1e13a ha\nmbingano, vha \u1e13o wana tsireledzo ya zwa u tshilisana i no fana na ya\nvha\u1e45we.\nTshite\u1e45wa 26\nMuthu mu\u1e45we na mu\u1e45we u na pfanelo ya pfunzo. Pfunzo i \u1e13o \u1e4bekedzwa hu si\nna mbadelo kha mirole ya fhasi kana ya u ranga ine ya vha ya vhu\u1e71hogwa.\nPfunzo ya mirole ya fhasi i \u1e13o vha khombe-khombe. Pfunzo ya zwa",
            "Image": "b736b24c55f9741bde7b328743074098"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Text": "thekheninikhi na zwa phurofesheni i \u1e13o itwa uri i wanale na pfunzo dza\nn\u1e71ha dzi \u1e13o swikelelea nga n\u1e13ila i linganaho ho sedzwa vhukoni.\nPfunzo i \u1e13o vha i livhiswaho kha u bveledzisa vhuvha ha muthu wo\u1e71he na u\nkhwa\u1e71hisedza \u1e71honifho ya pfanelo dza vhuthu na mbofholowo dza ndeme. I\n\u1e13o \u1e71u\u1e71uwedza u pfesesa, u kon\u1e13elelana na vhukonani vhukati ha dzitshaka,\nmirafho kana zwigwada zwa vhurereli, nahone i \u1e13o bvisela phan\u1e13a mishumo\nya Dzangano \u1e3da Mbumbano ya Dzitshaka ya u itela uri hu vhe na mulalo.\nVhabebi vha na pfanelothangwa ya u nanga pfunzo ine ya \u1e13o \u1e4bekedzwa vhana\nvhavho.\nTshite\u1e45wa 27\nMuthu mu\u1e45we na mu\u1e45we u na pfanelo ya u shela mulenzhe kha kutshilele kwa\nmvelele ya tshitshavha o vhofholowa, u \u1e13iphina nga vhutsila na u vha na\nmukovhe kha zwa mveledziso ya saintsi na mbuelo yazwo.\nMuthu mu\u1e45we na mu\u1e45we u na pfanelo ya tsireledzo kha mikhwa na dzangalelo\n\u1e3da ndaka zwi bvaho kha zwibveledzwa zwa saintsi, ma\u1e45walo kana vhutsila\nzwine a vha mu\u1e45wali wazwo.\nTshite\u1e45wa 28\nMuthu mu\u1e45we na mu\u1e45we u na pfanelo ya nzudzanyo ya u tshilisana na ya zwa\nmashango a dzitshakatshaka zwine pfanelo na mbofholowo zwo sumbedzwaho\nkha uyu mulevho zwi nga bveledzwa nga vhu\u1e13alo.\nTshite\u1e45wa 29\nMuthu mu\u1e45we na mu\u1e45we u na mishumo kha tshitshavha ine ya ita uri vhuvha\nhawe vhu kone u bvelela nga vhu\u1e13alo nahone nga mbofholowo.\nMusi muthu mu\u1e45we na mu\u1e45we a tshi khou shumisa pfanelo na mbofholowo\ndzawe, u tea u ita izwi a tshi dzhiela n\u1e71ha ndango ya mulayo wo itelwaho\nfhedzi u tsireledza pfanelo na mbofholowo dza vha\u1e45we vhathu na u vhona\nuri hu vhe na u dzhielwa n\u1e71ha ha mikhwa ya kutshilele, vhudziki na\nkutshilele kwavhu\u1e13i kwo teaho tshitshavha tsha demokirasi.\nPfanelo na mbofholowo idzi a dzi tei u shumiswa nga n\u1e13ila yo fhambanaho\nna ndivho na mirando ya Dzangano \u1e3da Mbumbano ya Dzitshaka.\nTshite\u1e45wa 30\nA hu na na tshithihi tshi re kha Mulevho uyu tshine tsha nga dzhiwa tshi\ntshi amba pfanelo i\u1e45we na i\u1e45we ine i nga shumiswa kha zwi\u1e45we na zwi\u1e45we\nkana u ita i\u1e45we nyito yo livhiswaho kha u thutha i\u1e45we na i\u1e45we ya pfanelo\nna mbofholowo zwo bulwaho afha malugana na Muvhuso, tshigwada kana\nmuthu.",
            "Image": "2ffe3d0e9879c7e5eb1e8725d8385c5b"
        }
    }
}
