{
    "MetaData": {
        "Author": null,
        "Creation_Date": 1581471357,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "65f6e8f58e989ace1f25787e53264099",
            "Index": 0,
            "Label": "1",
            "Size": [
                595.0,
                842.0
            ],
            "Text": "Mulevhoguṱe wa Pfanelo dza Vhuthu\nNga ḽa 10 Nyendavhusiku 1948, Buthanonyangaredzi ḽa Dzangano ḽa Mbumbano\nya Dzitshaka (UN) ḽo ṱanganedza Mulevhoguṱe wa Pfanelo dza Vhuthu. Nga\nmurahu ha vhukando uhu he ha tou vha ḓivhazwakale, Buthanonyangaredzi ḽo\nita khuwelelo kha mashango oṱhe ane a vha miraḓo uri a anḓadze\nMulevhoguṱe uyu na “u vhona uri u phaḓaladzwe, u ṱaniwe, u vhalwe na u\nṱalutshedzwa zwikoloni na kha zwiṅwe zwiimiswa zwa pfunzo.” Ṱhalutshezo\nya tshiVenḓa yo dzudzanywa nga miraḓo ya tshiṱafu na matshudeni vha\nYunivesithi ya Kapa u itela u pembelela vhuṱambo ha tshihumbudzo ha 60th\nha Mulevhoguṱe uyu une wa tou vha ḓivha zwa kale khathihi na u pembelela\nvhuṱambo ha tshihumbudzo ha 150th ha Fakhaḽithi ya zwa milayo ya\nYunivesithi ya Kapa. Ṱhalutshedzo yo vhalwa lwa u tou thoma Ṱhohoyandou\nkha vhuṱambo he ha farelwa Yunivesithi ya Venḓa nga ḽa 01 Nyendavhusiku\n2008.\nMVULATSWINGA\nVhunga u ḓivhea ha u dzhiela nṱha lwa mvele ya tshirunzi tsha muthu na\nndingano na pfanelo dza vhathu vhoṱhe zwi murango wa mbofholowo,\nvhulamukanyi na mulalo ḽifhasini,\nVhunga u dzhielwa fhasi na u tsikeledzwa ha pfanelo dza vhathu ho\nbveledza zwiito zwa vhuveveru vhu fhandulaho luvalo lwa muthu, na u ḓa\nha shango ḽine khaḽo vhathu vha ḓo ḓiphina nga mbofholowo ya u amba na u\ntenda kha zwine vha funa, na u vhofholowa kha nyofho na zwinyagwa ḽo\nḓivhadzwaho sa dzangalelo ḽihulwane ḽa vhathu zwavho,\nVhunga zwi zwa ndeme, arali muthu a sa faneli u kombetshedzwa nga u\nshaya iṅwe nḓila, u vutshela vhutambudzi na vhutsikeledzi, uri pfanelo\ndza vhuthu dzi tsireledzwe nga tshumiso ya mulayo,\nVhunga zwi zwa vhuṱhogwa u ṱuṱuwedza mvelaphanḓa ya vhukonani havhuḓi\nvhukati ha dzitshaka,\nVhunga vhathu vha Mbumbano ya Dzitshaka vho khwaṱhisedza kha Tshata\nlutendo lwavho kha pfanelo dza vhuthu dza ndeme, kha tshirunzi na ndeme\nya vhuvha ha muthu na kha ndingano ya pfanelo dza vhanna na vhafumakadzi\nna uri vho ḓiimisela u ṱuṱuwedza mvelaphanḓa ya u tshilisana na tshiimo\ntsha khwine tsha vhutshilo kha mbofholowo khulwane,\nVhunga Mashango ane a vha Miraḓo o ḓivhofha u swikelela u bveledza\nṱhuṱhuwedzo ya ṱhonifho na u tevhedzwa ha pfanelo dza vhathu na\nmbofholowo dza vhuṱhogwa a tshi shumisana na Dzangano ḽa Mbumbano ya\nDzitshaka,\nVhunga u pfeseswa ha pfanelo idzi na mbofholowo zwi zwa ndeme khulwane\nkha uri mbofho iyi i bveledzwe nga vhuḓalo,\nZwino-ha, Zworalo, Buthanonyangaredzi ḽi khou rwela ṱari Mulevhoguṱe wa\nPfanelo dza Vhuthu uyu sa tshone tshikalo tshine tsha nga shumiswa nga\nnnyi na nnyi tshine tsha tea u swikelelwa nga vhathu vhoṱhe na tshaka\ndzoṱhe, kha u vhona uri muthu muṅwe na muṅwe na muraḓo muṅwe na muṅwe wa\ntshitshavha, e na Mulevho uyu ngelekanyoni yawe, u ḓo lusa nga u tou\nfunza na u shumisa pfunzo u bveledza phanḓa ṱhonifho ya pfanelo idzi na"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "d7e8c4fc44bf1d73bf20f444e956197e",
            "Index": 1,
            "Label": "2",
            "Size": [
                595.0,
                842.0
            ],
            "Text": "mbofholowo a tshi shumisa maga o bvelaho phanḓa, kha vhuimo ha lushaka\nna ha tshaka-tshaka, u vhona uri izwi zwi dzhielwa nṱha na u tevhedzwa\nvhukati ha vhathu vha Mashango ane a vha Miraḓo na vhathu vhane vha vha\nkha vhupo vhu re fhasi ha ndaulo ya mashango ayo.\nTshiteṅwa 1\nVhathu vhoṱhe vha bebwa vhe na mbofholowo nahone vha tshi lingana siani\nḽa tshirunzi na pfanelo. Vhathu vhoṱhe vho ṋewa mihumbulo na mvalo\nngauralo vha tea u konou farana sa vhathu vhathihi.\nTshiteṅwa 2\nMuthu muṅwe na muṅwe u na pfanelo na mbofholowo dzo bulwaho kha Mulevho\nuyu, hu si na u khethululwa hufhio kana hufhio, ho ḓisendekaho kha\nmurafho, muvhala, mbeu, luambo, vhurereli, polotiki kana muhumbulo\nmuṅwe-vho, vhubvo ha tshitshavha kana u tshilisana, ndaka, mabebo kana\ntshiimo tshiṅwe-vho.\nNga nṱha ha izwi, a hu na khethululo ine ya ḓo itelwa muthu hu tshi\ntevhelwa tshiimo tsha zwa polotiki, mulayo kana tshiimo tsha shango kha\ndzitshakatshaka kana vhupo vhune muthu a bva khaho, hu nga vha hu re na\nvhuḓilangi, hu ha ṱhirasithi, hu sa ḓivhusi kana huhu re kha vhuimo ho\npimiwaho nga vhuḓivhusi.\nTshiteṅwa 3\nMuthu muṅwe na muṅwe u na pfanelo ya vhutshilo, mbofholowo na tsireledzo\nya muthu.\nTshiteṅwa 4\nA hu na muthu ane a ḓo dzheniswa kha zwa vhupuli kana vhushumeli; zwa\nvhupuli na mbambadzo ya dziphuli zwi ḓo iledzwa nga nḓila dzoṱhe.\nTshiteṅwa 5\nA hu na muthu ane a ḓo tambudzwa kana u farwa nga nḓila ya tshiṱuhu, i\nsongo teaho muthu kana u farwa kana u ṱarafiwa nga nḓila i tsitsaho\ntshirunzi.\nTshiteṅwa 6\nMuthu muṅwe na muṅwe u na pfanelo dza u dzhiiwa sa muthu fhethu huṅwe na\nhuṅwe phanḓa ha mulayo.\nTshiteṅwa 7\nVhathu vhoṱhe vha a lingana phanḓa ha mulayo nahone vho tewa nga\ntsireledzo ya mulayo i eḓanaho, hu si na khethululo. Vhathu vhoṱhe vha\nna pfanelo ya tsireledzo i eḓanaho kha khethululwo i pfukaho Mulevho uyu\nna kha ṱhuṱhuwedzo iṅwe na iṅwe malugana na khethululo yo raloho.\nTshiteṅwa 8\nMuthu muṅwe na muṅwe u na pfanelo ya ndamulelo ya khoro dza lushaka dzi\nre na vhukoni kha vhukando vhu pfukaho pfanelo dze a ṋewa nga ndayotewa"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "ccd0a485fd306b3703e7a70af61caa5d",
            "Index": 2,
            "Label": "3",
            "Size": [
                595.0,
                842.0
            ],
            "Text": "kana mulayo.\nTshiteṅwa 9\nA hu na muthu ane a ḓo farwa, u valelwa kana u shakuliswa hu si na\ntshiitisi.\nTshiteṅwa 10\nMuthu muṅwe na muṅwe o fanelwa, nga u eḓana\nlwo teaho nga dzulo ḽa nnyi na nnyi na hone\ndzhiiho sia, musi hu tshi khou tiwa pfanelo\nmulandu muṅwe na muṅwe wa vhugevhenga une a\nho fhelelaho, u thetsheleswa\nḽo ḓiimisaho nga ḽoṱhe ḽi sa\ndzawe na mbofho dzawe na\nhweswa.\nTshiteṅwa 11\nMuthu muṅwe na muṅwe o hweswaho mulandu wa vhugevhenga u na pfanelo ya u\ndzhiwa a si na mulandu u swika zwenezwo o no wanwa mulandu zwi tshi ya\nnga mulayo tsengoni ya tshitshavha, he a wana ṱhoḓea dzoṱhe dza u\nḓipilela malugana na mulandu wonoyo.\nA hu na muthu ane a ḓo wanwa mulandu nga nṱhani ha nyito kana u sa ita\nnyito, zwe zwa vha zwi si mulandu nga fhasi ha mulayo wa lushaka kana wa\ndzitshakhatshaka nga tshifhinga tshe mulandu wa itea ngatsho. Ha ngo\ntewa na u laṱiswa lwo kalulaho u fhirisa ndaṱiso ye ya vha yo tiwa nga\ntshifhinga tshe mulandu wa itea ngatsho.\nTshiteṅwa 12\nA hu na muthu ane a ḓo dzhenelelwa kha zwa ene muṋe, muṱa wawe, haya\nkana vhudavhidzani, kana u ṱaselwa ha ṱhompho na tshirunzi tshawe, zwo\nsokou itwa kana hu si na tshiitisi tshi no pfesesea. Muthu muṅwe na\nmuṅwe u na pfanelo ya tsireledzo ya mulayo malugana na u dzhenelelwa\nhonoho kana u ṱaselwa.\nTshiteṅwa 13\nMuthu muṅwe na muṅwe u na pfanelo ya mbofholowo ya u tshimbila na\nvhudzulapo nga ngomu mikanoni ya shango ḽiṅwe na ḽiṅwe.\nMuthu muṅwe na muṅwe u na pfanelo ya u bva shangoni ḽiṅwe na ḽiṅwe, ho\nkatelwa na ḽawe, na u humela kha shango ḽawe.\nTshiteṅwa 14\nMuthu muṅwe na muṅwe u na pfanelo ya u ṱoḓa na u ḓiphina nga pfanelo dza\nvhafhalali kha maṅwe mashango malugana na u tsireledzwa kha u tovholwa.\nPfanelo iyi i nga si shumiswe hune u hweswa mulandu ha vha hu si ha\nvhugevhenga ha politiki, kana zwiito zwi fhambanaho na ndivho na mirando\nya Dzangano ḽa Mbumbano ya Dzitshaka.\nTshiteṅwa 15\nMuthu muṅwe na muṅwe u na pfanelo ya u vha na lushaka lune a wela\nkhalwo."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "7929e66acceba4a1fa9026209db06118",
            "Index": 3,
            "Label": "4",
            "Size": [
                595.0,
                842.0
            ],
            "Text": "A hu na muthu ane a ḓo thivhelwa u vha wa lushaka lune a wela khalwo\nkana a hanelwa pfanelo ya u shandukisa lushaka lune a wela khalwo.\nTshiteṅwa 16\nVhanna na vhafumakadzi vha miṅwaha yo vhinaho vha na pfanelo ya u dzhena\nkha zwa mbingano na u vha na muṱa hu si na u thivhelwa nga zwa murafho,\nlushaka kana vhurereli. Vhoṱhe vha na pfanelo dzi linganaho siani ḽa\nmbingano, vha kha mbingano na musi i tshi fhela.\nMbingano i ḓo dzhenelwa fhedzi nga vhathu vhane vha khou malana vho\nvhofholowa nahone hu na thendelano yo fhelelaho.\nMuṱa ndi tshipiḓa tsha tsiko nahone tsha ndeme kha tshitshavha ngauralo\nwo tea u tsireledzwa nga tshitshavha na Muvhuso.\nTshiteṅwa 17\nMuthu muṅwe na muṅwe u na pfanelo ya u vha na ndaka o ḓiimisa nga eṱhe\nkana o ṱangana na vhaṅwe.\nA hu na muthu ane a ḓo dzhielwa ndaka hu si na tshiitisi tshi no\npfesesea.\nTshiteṅwa 18\nMuthu muṅwe na muṅwe u na pfanelo ya mbofholowo ya muhumbulo, luvalo na\nvhurereli; pfanelo heyi i katela mbofholowo ya u shandula vhurereli hawe\nkana zwine a tenda khazwo, na mbofholowo a eṱhe kana e na vhaṅwe na musi\ne khagala kana fhethu ho dzumbamaho, u sumbedzisa vhurereli hawe kana\nzwine a tenda nga u funza, nyito, u rerela na u tevhedza.\nTshiteṅwa 19\nMuthu muṅwe na muṅwe u na pfanelo ya u vha na mihumbulo yawe na u amba;\npfanelo heyi i katela mbofholowo ya u vha na mihumbulo hu si na u\ndzhenelelwa, na u kona u ṱoḓa kana u wana mafhungo na u phaḓaladza\nmafhungo na mihumbulo hu tshi shumiswa nyanḓadzamafhungo hu sa sedzwi\nmikano.\nTshiteṅwa 20\nMuthu muṅwe na muṅwe u na pfanelo ya mbofholowo ya u kuvhangana nga\nmulalo na nyanḓano.\nA hu na ane a ḓo kombetshedzwa u vha muraḓo wa nyanḓano.\nTshiteṅwa 21\nMuthu muṅwe na muṅwe u na pfanelo ya u shela mulenzhe kha muvhuso wa\nshango ḽawe, nga ene muṋe kana nga vhaimeleli vhe a ḓikhethela o\nvhofholowa.\nMuthu muṅwe na muṅwe u na pfanelo ya u kona u wana tshumelo ya vhathu i\nno lingana kha shango ḽawe.\nLufuno lwa vhathu lu ḓo vha lwone murango wa maanḓalanga a muvhuso,"
        },
        "4": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "b736b24c55f9741bde7b328743074098",
            "Index": 4,
            "Label": "5",
            "Size": [
                595.0,
                842.0
            ],
            "Text": "hezwi zwi ḓo bveledzwa nga khetho dza vhukuma dzine dza ḓo vha hone nga\nzwifhinga zwo tiwaho, nahone khetho idzi dzi ḓo vha dza vhathu vhoṱhe\nnga u lingana nahone u khetha hu ḓo vha ha tshidzumbe kana ha shumiswa\nmaṅwe maga a u khetha nga mbofholowo.\nTshiteṅwa 22\nMuthu muṅwe na muṅwe, sa murado wa tshitshavha, u na pfanelo ya u wana\ntshumelo ya tsireledzo ya zwa u tshilisana, nahone u na pfanelo ya u\nkonou swikelela pfanelo dza ikonomi, u tshilisana na mvelele zwine zwa\nṱoḓea kha tshirunzi tshawe na u bveledza vhuvha hawe a tshi tikedzwa nga\nnungo dza lushaka na tshumisano ya dzitshakatshaka zwi tshi ya nga\nnzudzanyo na zwiko zwa Muvhuso muṅwe na muṅwe.\nTshiteṅwa 23\nMuthu muṅwe na muṅwe u na pfanelo ya u shuma, mbofholowo ya u khetha\nmushumo, nyimele ya mushumo yo teaho nahone i ṱanganedzeaho khathihi na\nu tsireledzwa kha vhushayamushumo.\nMuthu muṅwe na muṅwe u na pfanelo, hu si na khethululo, ya u wana\nmalamba ane a lingana na a vhaṅwe kha mushumo une wa fana.\nMuthu muṅwe na muṅwe ane a shuma u na pfanelo ya u wana malamba o teaho\nnahone ane a ṱanganedzea u itela uri ene na muṱa wawe vha konou tshila\nvhutshilo vhu re na tshirunzi, na u dovha u ḓadziswa, arali zwo tea, nga\ndziṅwe tsireledzo dza zwa u tshilisana.\nMuthu munwe na munwe u na pfanelo ya u vhumba kana u vha murado wa\nmadzangano a vhashumi hu u itela tsireledzo ya madzangalelo awe.\nTshiteṅwa 24\nMuthu muṅwe na muṅwe u na pfanelo ya u awela na u ḓigeda, hu tshi\nkatelwa awara dzo pimiwaho dza u shuma na dziholodeni dzo tiwaho dzi re\nna muholo.\nTshiteṅwa 25\nMuthu muṅwe na muṅwe u na pfanelo ya vhuimo ha vhutshilo ho teaho\nmutakalo na u tshila zwavhuḓi hawe na muṱa wawe, hu tshi katelwa na\nzwiḽiwa, zwiambaro, vhudzulo na mbavhalelo ya dzilafho na tshumelo dza u\ntshilisana, khathihi na pfanelo ya tsireledzo musi hu na\nvhushayamushumo, vhulwadze, vhuholefhali, vhutshilikadzi, vhualuwa kana\niṅwe nyimele ya vhutshilo ine muthu a sa kone u i langa.\nVhomme na vhana vha tea u wana ndondolo na thuso zwa tshipentshela.\nVhana vhoṱhe, hu sa sedzwi uri vho bebwa mbinganoni kana nnḓa ha\nmbingano, vha ḓo wana tsireledzo ya zwa u tshilisana i no fana na ya\nvhaṅwe.\nTshiteṅwa 26\nMuthu muṅwe na muṅwe u na pfanelo ya pfunzo. Pfunzo i ḓo ṋekedzwa hu si\nna mbadelo kha mirole ya fhasi kana ya u ranga ine ya vha ya vhuṱhogwa.\nPfunzo ya mirole ya fhasi i ḓo vha khombe-khombe. Pfunzo ya zwa"
        },
        "5": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "2ffe3d0e9879c7e5eb1e8725d8385c5b",
            "Index": 5,
            "Label": "6",
            "Size": [
                595.0,
                842.0
            ],
            "Text": "thekheninikhi na zwa phurofesheni i ḓo itwa uri i wanale na pfunzo dza\nnṱha dzi ḓo swikelelea nga nḓila i linganaho ho sedzwa vhukoni.\nPfunzo i ḓo vha i livhiswaho kha u bveledzisa vhuvha ha muthu woṱhe na u\nkhwaṱhisedza ṱhonifho ya pfanelo dza vhuthu na mbofholowo dza ndeme. I\nḓo ṱuṱuwedza u pfesesa, u konḓelelana na vhukonani vhukati ha dzitshaka,\nmirafho kana zwigwada zwa vhurereli, nahone i ḓo bvisela phanḓa mishumo\nya Dzangano ḽa Mbumbano ya Dzitshaka ya u itela uri hu vhe na mulalo.\nVhabebi vha na pfanelothangwa ya u nanga pfunzo ine ya ḓo ṋekedzwa vhana\nvhavho.\nTshiteṅwa 27\nMuthu muṅwe na muṅwe u na pfanelo ya u shela mulenzhe kha kutshilele kwa\nmvelele ya tshitshavha o vhofholowa, u ḓiphina nga vhutsila na u vha na\nmukovhe kha zwa mveledziso ya saintsi na mbuelo yazwo.\nMuthu muṅwe na muṅwe u na pfanelo ya tsireledzo kha mikhwa na dzangalelo\nḽa ndaka zwi bvaho kha zwibveledzwa zwa saintsi, maṅwalo kana vhutsila\nzwine a vha muṅwali wazwo.\nTshiteṅwa 28\nMuthu muṅwe na muṅwe u na pfanelo ya nzudzanyo ya u tshilisana na ya zwa\nmashango a dzitshakatshaka zwine pfanelo na mbofholowo zwo sumbedzwaho\nkha uyu mulevho zwi nga bveledzwa nga vhuḓalo.\nTshiteṅwa 29\nMuthu muṅwe na muṅwe u na mishumo kha tshitshavha ine ya ita uri vhuvha\nhawe vhu kone u bvelela nga vhuḓalo nahone nga mbofholowo.\nMusi muthu muṅwe na muṅwe a tshi khou shumisa pfanelo na mbofholowo\ndzawe, u tea u ita izwi a tshi dzhiela nṱha ndango ya mulayo wo itelwaho\nfhedzi u tsireledza pfanelo na mbofholowo dza vhaṅwe vhathu na u vhona\nuri hu vhe na u dzhielwa nṱha ha mikhwa ya kutshilele, vhudziki na\nkutshilele kwavhuḓi kwo teaho tshitshavha tsha demokirasi.\nPfanelo na mbofholowo idzi a dzi tei u shumiswa nga nḓila yo fhambanaho\nna ndivho na mirando ya Dzangano ḽa Mbumbano ya Dzitshaka.\nTshiteṅwa 30\nA hu na na tshithihi tshi re kha Mulevho uyu tshine tsha nga dzhiwa tshi\ntshi amba pfanelo iṅwe na iṅwe ine i nga shumiswa kha zwiṅwe na zwiṅwe\nkana u ita iṅwe nyito yo livhiswaho kha u thutha iṅwe na iṅwe ya pfanelo\nna mbofholowo zwo bulwaho afha malugana na Muvhuso, tshigwada kana\nmuthu."
        }
    }
}
