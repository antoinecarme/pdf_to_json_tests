{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581471394,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Mulevhogu\u1e71e wa Pfanelo dza Vhuthu\nNga \u1e3da 10 Nyendavhusiku 1948, Buthanonyangaredzi \u1e3da Dzangano \u1e3da Mbumbano ya Dzitshaka (UN) \u1e3do\n\u1e71anganedza Mulevhogu\u1e71e wa Pfanelo dza Vhuthu. Nga murahu ha vhukando uhu he ha tou vha \u1e13ivhazwakale,\nButhanonyangaredzi \u1e3do ita khuwelelo kha mashango o\u1e71he ane a vha mira\u1e13o uri a an\u1e13adze Mulevhogu\u1e71e uyu na\n\u201cu vhona uri u pha\u1e13aladzwe, u \u1e71aniwe, u vhalwe na u \u1e71alutshedzwa zwikoloni na kha zwi\u1e45we zwiimiswa zwa\npfunzo.\u201d \u1e70halutshezo ya tshiVen\u1e13a yo dzudzanywa nga mira\u1e13o ya tshi\u1e71afu na matshudeni vha Yunivesithi ya\nKapa u itela u pembelela vhu\u1e71ambo ha tshihumbudzo ha 60th ha Mulevhogu\u1e71e uyu une wa tou vha \u1e13ivha zwa\nkale khathihi na u pembelela vhu\u1e71ambo ha tshihumbudzo ha 150th ha Fakha\u1e3dithi ya zwa milayo ya Yunivesithi ya\nKapa. \u1e70halutshedzo yo vhalwa lwa u tou thoma \u1e70hohoyandou kha vhu\u1e71ambo he ha farelwa Yunivesithi ya Ven\u1e13a\nnga \u1e3da 01 Nyendavhusiku 2008.\nMVULATSWINGA\nVhunga u \u1e13ivhea ha u dzhiela n\u1e71ha lwa mvele ya tshirunzi tsha muthu na ndingano na pfanelo dza vhathu vho\u1e71he\nzwi murango wa mbofholowo, vhulamukanyi na mulalo \u1e3difhasini,\nVhunga u dzhielwa fhasi na u tsikeledzwa ha pfanelo dza vhathu ho bveledza zwiito zwa vhuveveru vhu\nfhandulaho luvalo lwa muthu, na u \u1e13a ha shango \u1e3dine kha\u1e3do vhathu vha \u1e13o \u1e13iphina nga mbofholowo ya u amba na\nu tenda kha zwine vha funa, na u vhofholowa kha nyofho na zwinyagwa \u1e3do \u1e13ivhadzwaho sa dzangalelo \u1e3dihulwane\n\u1e3da vhathu zwavho,\nVhunga zwi zwa ndeme, arali muthu a sa faneli u kombetshedzwa nga u shaya i\u1e45we n\u1e13ila, u vutshela\nvhutambudzi na vhutsikeledzi, uri pfanelo dza vhuthu dzi tsireledzwe nga tshumiso ya mulayo,\nVhunga zwi zwa vhu\u1e71hogwa u \u1e71u\u1e71uwedza mvelaphan\u1e13a ya vhukonani havhu\u1e13i vhukati ha dzitshaka,\nVhunga vhathu vha Mbumbano ya Dzitshaka vho khwa\u1e71hisedza kha Tshata lutendo lwavho kha pfanelo dza\nvhuthu dza ndeme, kha tshirunzi na ndeme ya vhuvha ha muthu na kha ndingano ya pfanelo dza vhanna na\nvhafumakadzi na uri vho \u1e13iimisela u \u1e71u\u1e71uwedza mvelaphan\u1e13a ya u tshilisana na tshiimo tsha khwine tsha\nvhutshilo kha mbofholowo khulwane,\nVhunga Mashango ane a vha Mira\u1e13o o \u1e13ivhofha u swikelela u bveledza \u1e71hu\u1e71huwedzo ya \u1e71honifho na u tevhedzwa\nha pfanelo dza vhathu na mbofholowo dza vhu\u1e71hogwa a tshi shumisana na Dzangano \u1e3da Mbumbano ya Dzitshaka,\nVhunga u pfeseswa ha pfanelo idzi na mbofholowo zwi zwa ndeme khulwane kha uri mbofho iyi i bveledzwe nga\nvhu\u1e13alo,\nZwino-ha, Zworalo, Buthanonyangaredzi \u1e3di khou rwela \u1e71ari Mulevhogu\u1e71e wa Pfanelo dza Vhuthu uyu sa tshone\ntshikalo tshine tsha nga shumiswa nga nnyi na nnyi tshine tsha tea u swikelelwa nga vhathu vho\u1e71he na tshaka\ndzo\u1e71he, kha u vhona uri muthu mu\u1e45we na mu\u1e45we na mura\u1e13o mu\u1e45we na mu\u1e45we wa tshitshavha, e na Mulevho\nuyu ngelekanyoni yawe, u \u1e13o lusa nga u tou funza na u shumisa pfunzo u bveledza phan\u1e13a \u1e71honifho ya pfanelo\nidzi na mbofholowo a tshi shumisa maga o bvelaho phan\u1e13a, kha vhuimo ha lushaka na ha tshaka-tshaka, u vhona\nuri izwi zwi dzhielwa n\u1e71ha na u tevhedzwa vhukati ha vhathu vha Mashango ane a vha Mira\u1e13o na vhathu vhane\nvha vha kha vhupo vhu re fhasi ha ndaulo ya mashango ayo.\nTshite\u1e45wa 1\nVhathu vho\u1e71he vha bebwa vhe na mbofholowo nahone vha tshi lingana siani \u1e3da tshirunzi na pfanelo. Vhathu\nvho\u1e71he vho \u1e4bewa mihumbulo na mvalo ngauralo vha tea u konou farana sa vhathu vhathihi.\nTshite\u1e45wa 2\nMuthu mu\u1e45we na mu\u1e45we u na pfanelo na mbofholowo dzo bulwaho kha Mulevho uyu, hu si na u khethululwa\nhufhio kana hufhio, ho \u1e13isendekaho kha murafho, muvhala, mbeu, luambo, vhurereli, polotiki kana muhumbulo\nmu\u1e45we-vho, vhubvo ha tshitshavha kana u tshilisana, ndaka, mabebo kana tshiimo tshi\u1e45we-vho.\nNga n\u1e71ha ha izwi, a hu na khethululo ine ya \u1e13o itelwa muthu hu tshi tevhelwa tshiimo tsha zwa polotiki, mulayo\nkana tshiimo tsha shango kha dzitshakatshaka kana vhupo vhune muthu a bva khaho, hu nga vha hu re na\nvhu\u1e13ilangi, hu ha \u1e71hirasithi, hu sa \u1e13ivhusi kana huhu re kha vhuimo ho pimiwaho nga vhu\u1e13ivhusi.\nTshite\u1e45wa 3\nMuthu mu\u1e45we na mu\u1e45we u na pfanelo ya vhutshilo, mbofholowo na tsireledzo ya muthu.\nTshite\u1e45wa 4\nA hu na muthu ane a \u1e13o dzheniswa kha zwa vhupuli kana vhushumeli; zwa vhupuli na mbambadzo ya dziphuli\nzwi \u1e13o iledzwa nga n\u1e13ila dzo\u1e71he.\nTshite\u1e45wa 5\nA hu na muthu ane a \u1e13o tambudzwa kana u farwa nga n\u1e13ila ya tshi\u1e71uhu, i songo teaho muthu kana u farwa kana\nu \u1e71arafiwa nga n\u1e13ila i tsitsaho tshirunzi.",
            "Image": "34e3dcb928ba4524d5f92fe448339141"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Tshite\u1e45wa 6\nMuthu mu\u1e45we na mu\u1e45we u na pfanelo dza u dzhiiwa sa muthu fhethu hu\u1e45we na hu\u1e45we phan\u1e13a ha mulayo.\nTshite\u1e45wa 7\nVhathu vho\u1e71he vha a lingana phan\u1e13a ha mulayo nahone vho tewa nga tsireledzo ya mulayo i e\u1e13anaho, hu si na\nkhethululo. Vhathu vho\u1e71he vha na pfanelo ya tsireledzo i e\u1e13anaho kha khethululwo i pfukaho Mulevho uyu na\nkha \u1e71hu\u1e71huwedzo i\u1e45we na i\u1e45we malugana na khethululo yo raloho.\nTshite\u1e45wa 8\nMuthu mu\u1e45we na mu\u1e45we u na pfanelo ya ndamulelo ya khoro dza lushaka dzi re na vhukoni kha vhukando vhu\npfukaho pfanelo dze a \u1e4bewa nga ndayotewa kana mulayo.\nTshite\u1e45wa 9\nA hu na muthu ane a \u1e13o farwa, u valelwa kana u shakuliswa hu si na tshiitisi.\nTshite\u1e45wa 10\nMuthu mu\u1e45we na mu\u1e45we o fanelwa, nga u e\u1e13ana ho fhelelaho, u thetsheleswa lwo teaho nga dzulo \u1e3da nnyi na\nnnyi na hone \u1e3do \u1e13iimisaho nga \u1e3do\u1e71he \u1e3di sa dzhiiho sia, musi hu tshi khou tiwa pfanelo dzawe na mbofho dzawe na\nmulandu mu\u1e45we na mu\u1e45we wa vhugevhenga une a hweswa.\nTshite\u1e45wa 11\nMuthu mu\u1e45we na mu\u1e45we o hweswaho mulandu wa vhugevhenga u na pfanelo ya u dzhiwa a si na mulandu u\nswika zwenezwo o no wanwa mulandu zwi tshi ya nga mulayo tsengoni ya tshitshavha, he a wana \u1e71ho\u1e13ea dzo\u1e71he\ndza u \u1e13ipilela malugana na mulandu wonoyo.\nA hu na muthu ane a \u1e13o wanwa mulandu nga n\u1e71hani ha nyito kana u sa ita nyito, zwe zwa vha zwi si mulandu\nnga fhasi ha mulayo wa lushaka kana wa dzitshakhatshaka nga tshifhinga tshe mulandu wa itea ngatsho. Ha ngo\ntewa na u la\u1e71iswa lwo kalulaho u fhirisa nda\u1e71iso ye ya vha yo tiwa nga tshifhinga tshe mulandu wa itea ngatsho.\nTshite\u1e45wa 12\nA hu na muthu ane a \u1e13o dzhenelelwa kha zwa ene mu\u1e4be, mu\u1e71a wawe, haya kana vhudavhidzani, kana u \u1e71aselwa\nha \u1e71hompho na tshirunzi tshawe, zwo sokou itwa kana hu si na tshiitisi tshi no pfesesea. Muthu mu\u1e45we na\nmu\u1e45we u na pfanelo ya tsireledzo ya mulayo malugana na u dzhenelelwa honoho kana u \u1e71aselwa.\nTshite\u1e45wa 13\nMuthu mu\u1e45we na mu\u1e45we u na pfanelo ya mbofholowo ya u tshimbila na vhudzulapo nga ngomu mikanoni ya\nshango \u1e3di\u1e45we na \u1e3di\u1e45we.\nMuthu mu\u1e45we na mu\u1e45we u na pfanelo ya u bva shangoni \u1e3di\u1e45we na \u1e3di\u1e45we, ho katelwa na \u1e3dawe, na u humela kha\nshango \u1e3dawe.\nTshite\u1e45wa 14\nMuthu mu\u1e45we na mu\u1e45we u na pfanelo ya u \u1e71o\u1e13a na u \u1e13iphina nga pfanelo dza vhafhalali kha ma\u1e45we mashango\nmalugana na u tsireledzwa kha u tovholwa.\nPfanelo iyi i nga si shumiswe hune u hweswa mulandu ha vha hu si ha vhugevhenga ha politiki, kana zwiito zwi\nfhambanaho na ndivho na mirando ya Dzangano \u1e3da Mbumbano ya Dzitshaka.\nTshite\u1e45wa 15\nMuthu mu\u1e45we na mu\u1e45we u na pfanelo ya u vha na lushaka lune a wela khalwo.\nA hu na muthu ane a \u1e13o thivhelwa u vha wa lushaka lune a wela khalwo kana a hanelwa pfanelo ya u shandukisa\nlushaka lune a wela khalwo.\nTshite\u1e45wa 16\nVhanna na vhafumakadzi vha mi\u1e45waha yo vhinaho vha na pfanelo ya u dzhena kha zwa mbingano na u vha na\nmu\u1e71a hu si na u thivhelwa nga zwa murafho, lushaka kana vhurereli. Vho\u1e71he vha na pfanelo dzi linganaho siani\n\u1e3da mbingano, vha kha mbingano na musi i tshi fhela.\nMbingano i \u1e13o dzhenelwa fhedzi nga vhathu vhane vha khou malana vho vhofholowa nahone hu na thendelano\nyo fhelelaho.\nMu\u1e71a ndi tshipi\u1e13a tsha tsiko nahone tsha ndeme kha tshitshavha ngauralo wo tea u tsireledzwa nga tshitshavha\nna Muvhuso.",
            "Image": "df2a2686e5b0ee660e60fe68a13c9f74"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Tshite\u1e45wa 17\nMuthu mu\u1e45we na mu\u1e45we u na pfanelo ya u vha na ndaka o \u1e13iimisa nga e\u1e71he kana o \u1e71angana na vha\u1e45we.\nA hu na muthu ane a \u1e13o dzhielwa ndaka hu si na tshiitisi tshi no pfesesea.\nTshite\u1e45wa 18\nMuthu mu\u1e45we na mu\u1e45we u na pfanelo ya mbofholowo ya muhumbulo, luvalo na vhurereli; pfanelo heyi i katela\nmbofholowo ya u shandula vhurereli hawe kana zwine a tenda khazwo, na mbofholowo a e\u1e71he kana e na vha\u1e45we\nna musi e khagala kana fhethu ho dzumbamaho, u sumbedzisa vhurereli hawe kana zwine a tenda nga u funza,\nnyito, u rerela na u tevhedza.\nTshite\u1e45wa 19\nMuthu mu\u1e45we na mu\u1e45we u na pfanelo ya u vha na mihumbulo yawe na u amba; pfanelo heyi i katela\nmbofholowo ya u vha na mihumbulo hu si na u dzhenelelwa, na u kona u \u1e71o\u1e13a kana u wana mafhungo na u\npha\u1e13aladza mafhungo na mihumbulo hu tshi shumiswa nyan\u1e13adzamafhungo hu sa sedzwi mikano.\nTshite\u1e45wa 20\nMuthu mu\u1e45we na mu\u1e45we u na pfanelo ya mbofholowo ya u kuvhangana nga mulalo na nyan\u1e13ano.\nA hu na ane a \u1e13o kombetshedzwa u vha mura\u1e13o wa nyan\u1e13ano.\nTshite\u1e45wa 21\nMuthu mu\u1e45we na mu\u1e45we u na pfanelo ya u shela mulenzhe kha muvhuso wa shango \u1e3dawe, nga ene mu\u1e4be kana\nnga vhaimeleli vhe a \u1e13ikhethela o vhofholowa.\nMuthu mu\u1e45we na mu\u1e45we u na pfanelo ya u kona u wana tshumelo ya vhathu i no lingana kha shango \u1e3dawe.\nLufuno lwa vhathu lu \u1e13o vha lwone murango wa maan\u1e13alanga a muvhuso, hezwi zwi \u1e13o bveledzwa nga khetho\ndza vhukuma dzine dza \u1e13o vha hone nga zwifhinga zwo tiwaho, nahone khetho idzi dzi \u1e13o vha dza vhathu vho\u1e71he\nnga u lingana nahone u khetha hu \u1e13o vha ha tshidzumbe kana ha shumiswa ma\u1e45we maga a u khetha nga\nmbofholowo.\nTshite\u1e45wa 22\nMuthu mu\u1e45we na mu\u1e45we, sa murado wa tshitshavha, u na pfanelo ya u wana tshumelo ya tsireledzo ya zwa u\ntshilisana, nahone u na pfanelo ya u konou swikelela pfanelo dza ikonomi, u tshilisana na mvelele zwine zwa\n\u1e71o\u1e13ea kha tshirunzi tshawe na u bveledza vhuvha hawe a tshi tikedzwa nga nungo dza lushaka na tshumisano ya\ndzitshakatshaka zwi tshi ya nga nzudzanyo na zwiko zwa Muvhuso mu\u1e45we na mu\u1e45we.\nTshite\u1e45wa 23\nMuthu mu\u1e45we na mu\u1e45we u na pfanelo ya u shuma, mbofholowo ya u khetha mushumo, nyimele ya mushumo yo\nteaho nahone i \u1e71anganedzeaho khathihi na u tsireledzwa kha vhushayamushumo.\nMuthu mu\u1e45we na mu\u1e45we u na pfanelo, hu si na khethululo, ya u wana malamba ane a lingana na a vha\u1e45we kha\nmushumo une wa fana.\nMuthu mu\u1e45we na mu\u1e45we ane a shuma u na pfanelo ya u wana malamba o teaho nahone ane a \u1e71anganedzea u\nitela uri ene na mu\u1e71a wawe vha konou tshila vhutshilo vhu re na tshirunzi, na u dovha u \u1e13adziswa, arali zwo tea,\nnga dzi\u1e45we tsireledzo dza zwa u tshilisana.\nMuthu munwe na munwe u na pfanelo ya u vhumba kana u vha murado wa madzangano a vhashumi hu u itela\ntsireledzo ya madzangalelo awe.\nTshite\u1e45wa 24\nMuthu mu\u1e45we na mu\u1e45we u na pfanelo ya u awela na u \u1e13igeda, hu tshi katelwa awara dzo pimiwaho dza u shuma\nna dziholodeni dzo tiwaho dzi re na muholo.\nTshite\u1e45wa 25\nMuthu mu\u1e45we na mu\u1e45we u na pfanelo ya vhuimo ha vhutshilo ho teaho mutakalo na u tshila zwavhu\u1e13i hawe na\nmu\u1e71a wawe, hu tshi katelwa na zwi\u1e3diwa, zwiambaro, vhudzulo na mbavhalelo ya dzilafho na tshumelo dza u\ntshilisana, khathihi na pfanelo ya tsireledzo musi hu na vhushayamushumo, vhulwadze, vhuholefhali,\nvhutshilikadzi, vhualuwa kana i\u1e45we nyimele ya vhutshilo ine muthu a sa kone u i langa.\nVhomme na vhana vha tea u wana ndondolo na thuso zwa tshipentshela. Vhana vho\u1e71he, hu sa sedzwi uri vho\nbebwa mbinganoni kana nn\u1e13a ha mbingano, vha \u1e13o wana tsireledzo ya zwa u tshilisana i no fana na ya vha\u1e45we.\nTshite\u1e45wa 26",
            "Image": "3877aa4932d538933868cb3f1ef518ae"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 9.216)}"
            ],
            "Text": "Muthu mu\u1e45we na mu\u1e45we u na pfanelo ya pfunzo. Pfunzo i \u1e13o \u1e4bekedzwa hu si na mbadelo kha mirole ya fhasi\nkana ya u ranga ine ya vha ya vhu\u1e71hogwa. Pfunzo ya mirole ya fhasi i \u1e13o vha khombe-khombe. Pfunzo ya zwa\nthekheninikhi na zwa phurofesheni i \u1e13o itwa uri i wanale na pfunzo dza n\u1e71ha dzi \u1e13o swikelelea nga n\u1e13ila i\nlinganaho ho sedzwa vhukoni.\nPfunzo i \u1e13o vha i livhiswaho kha u bveledzisa vhuvha ha muthu wo\u1e71he na u khwa\u1e71hisedza \u1e71honifho ya pfanelo dza\nvhuthu na mbofholowo dza ndeme. I \u1e13o \u1e71u\u1e71uwedza u pfesesa, u kon\u1e13elelana na vhukonani vhukati ha dzitshaka,\nmirafho kana zwigwada zwa vhurereli, nahone i \u1e13o bvisela phan\u1e13a mishumo ya Dzangano \u1e3da Mbumbano ya\nDzitshaka ya u itela uri hu vhe na mulalo.\nVhabebi vha na pfanelothangwa ya u nanga pfunzo ine ya \u1e13o \u1e4bekedzwa vhana vhavho.\nTshite\u1e45wa 27\nMuthu mu\u1e45we na mu\u1e45we u na pfanelo ya u shela mulenzhe kha kutshilele kwa mvelele ya tshitshavha o\nvhofholowa, u \u1e13iphina nga vhutsila na u vha na mukovhe kha zwa mveledziso ya saintsi na mbuelo yazwo.\nMuthu mu\u1e45we na mu\u1e45we u na pfanelo ya tsireledzo kha mikhwa na dzangalelo \u1e3da ndaka zwi bvaho kha\nzwibveledzwa zwa saintsi, ma\u1e45walo kana vhutsila zwine a vha mu\u1e45wali wazwo.\nTshite\u1e45wa 28\nMuthu mu\u1e45we na mu\u1e45we u na pfanelo ya nzudzanyo ya u tshilisana na ya zwa mashango a dzitshakatshaka\nzwine pfanelo na mbofholowo zwo sumbedzwaho kha uyu mulevho zwi nga bveledzwa nga vhu\u1e13alo.\nTshite\u1e45wa 29\nMuthu mu\u1e45we na mu\u1e45we u na mishumo kha tshitshavha ine ya ita uri vhuvha hawe vhu kone u bvelela nga\nvhu\u1e13alo nahone nga mbofholowo.\nMusi muthu mu\u1e45we na mu\u1e45we a tshi khou shumisa pfanelo na mbofholowo dzawe, u tea u ita izwi a tshi dzhiela\nn\u1e71ha ndango ya mulayo wo itelwaho fhedzi u tsireledza pfanelo na mbofholowo dza vha\u1e45we vhathu na u vhona\nuri hu vhe na u dzhielwa n\u1e71ha ha mikhwa ya kutshilele, vhudziki na kutshilele kwavhu\u1e13i kwo teaho tshitshavha\ntsha demokirasi.\nPfanelo na mbofholowo idzi a dzi tei u shumiswa nga n\u1e13ila yo fhambanaho na ndivho na mirando ya Dzangano \u1e3da\nMbumbano ya Dzitshaka.\nTshite\u1e45wa 30\nA hu na na tshithihi tshi re kha Mulevho uyu tshine tsha nga dzhiwa tshi tshi amba pfanelo i\u1e45we na i\u1e45we ine i\nnga shumiswa kha zwi\u1e45we na zwi\u1e45we kana u ita i\u1e45we nyito yo livhiswaho kha u thutha i\u1e45we na i\u1e45we ya pfanelo\nna mbofholowo zwo bulwaho afha malugana na Muvhuso, tshigwada kana muthu.",
            "Image": "ee5ba33fd74ce8d70f158251bc8728db"
        }
    }
}
