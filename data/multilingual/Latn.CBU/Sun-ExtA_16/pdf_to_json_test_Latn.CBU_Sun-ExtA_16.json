{
    "MetaData": {
        "Author": null,
        "Creation_Date": 1581467462,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "3981ad76a933aa6c141ac863fad6b50e",
            "Index": 0,
            "Label": "1",
            "Size": [
                595.0,
                842.0
            ],
            "Text": "IN KIRAK -TSAPORONASOSH TPOTS ICHIGORO VANASIR TAPANA; SAMPATA MANTSIR TARINTSPA-ATCHA.\n[Preamble]\nMazinantsa: tpots vanasir tapi-ato ¿anoa mayamaha toxarachich? Kis tapi-ato ¿anoa\nmayamaha pachidchich? vatam tpotsiva. Pachidkinarich -Ancha yotarita -atiniya\nichigoroní. Ichigoroní kis taravaztamam zadkini; vanasir tamam zadkini; mapironi tamam\nzadkiniya.\nMisha mazinagtsa: tpots nia tsiyatsia da payoragosin, kizpor yotarit taragana; tpotsia\nnatsaragana. Anomon chi vanipsha tsiyantakich. Itaro, iysha anoa zadkiazini, da.\nMapironi tapani atiniya. Tpots Apallia chinapí-ato, vani chinachpa. Tpots tsiyatsia\nkamanpi-ato, vani kamanichpa. Tpots kis tapi-ato, xaramam vatsta atiniya. ¿Chakaha nia\nda zadak? Ichigoroni zadaktánicha.\nMisha mazinagtsa: gobieron ichigoro iyá kukini kamachtachpa. -Tpots ichigorosin vanasir\ntapana; toxararintspa -ato tayaspatachpa. Dona ashkos, paptsa; tpots varatchillinpa.\nTpots kizpor tsiyantaksin -Goblernoa kapiatiani -táchpasinaya; vatam kis tapani\natánava.\nMisha mazinagtsa: gobieron ichigoroní vashonad kis tayani atini. Ashirí, dona nia kukoz\npayokoni ¿tamayria kis tachiní? Ashirocha, ichigoroni payopani atiniya.\nMisha mazinagtsa: siro iy korakani vashonad shaniyaragoni -Yanpatatini tpotsini\nchinayani -táragini.- Iy tpotsini ichigoroni magoaz tatsamoatanicha, kizatamta. Yanpata\nistayani; vanasir tayani. Toxaramam vatsitshaparia; natsamam, misha varatamam\nvatstsishaparia -táragtanicha.\nMisha mazinagtsa: iysha korakani ichigoroni anoa chinaragoni -Tpotsini ichigoroni\nvanasir tapani; toxaramam vatsta -táragoni ,- Anoari chinayani. ¿Chakaha anoa gatach?\nAshiriya, ashichpachi -táragtanicha.\nMisha mazinagtsa: itsinsaroni da chinakoni ¿tamayria anoa kok payochich? Iysha\nkorakarini -Niatsimari minamari kok payoyani -táragoni ¿tamayriaha llitaritacha\nchinachich? Ashiriya, da toxaramam izororo kamachtachiniya.\nIysha tsaporonas korakarini vashonad shaniyaragoni, kukiatsini payomam kamachtaragini.\nAshirocha, iyá kukini ichigoros mazlnagtsa.\n-Tpots tsaporonasosh ichigorosin vanasir tapana; vanpatatin xararosinapa -atini. Tpots\niyá kukini payochiliinpa; gatosinapa atini. Gobieron ichigorosin payochillinpa. Nimari\nchinayarosin, kis payochillinpa; tayaspatachillinpa. Tayaspatat, tayaspatat shiarsin,\nzapishat tpots izataro magoanchillinpa. Tpots vanpatatin kis tamam dosha\ntoxarachillinpa. Ashiriya, na izooro kamachtachiniya.\nKamachtamarini 1.\nIy tpotsini ichigoroni kis tamam zadkini, vatam tpotsiniva. Vatam ichigoroni magini\ntarova; ashiriya chinakaniya. Ashirocha, zovalliatsich tamaparia-ashiros sanpata\nchinagtsa atiniya.\nKamachtamarini 2.\nTpots vanasir tapi-ato toxararintspa; kiyog yacharintspa atini. Kadoaztata\nnatsarintspa; mikoroatsta, kiristiyanatsta, natsarintspa. Kizatsta kiyog yacharintspa."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "8e52d45dec0471ce4371955eb8ddae19",
            "Index": 1,
            "Label": "2",
            "Size": [
                595.0,
                842.0
            ],
            "Text": "Apallia magoankoanoatstat natsarintspa. Mayamasaha tpots magosh chinako-anomon\nnatsarintspa. Arapchiatsta tpots natsarintspa. Pokiriatsta natsarintspa;\nvirakuchiatstata natsarintspa. Ashirocha, tpots ichigorosin vanasir tapana atiniya.\nMisha, gobieron ichigorosin anoa tsiyatsis payochillinpa. Tpotsia arapchiatsta\nnatsarintspa atiniya; vatam o gobieronorini taritamtava. Si anoa kasikitatiasa,\nashirita natsarintspa. Siyá ksotkita, ashta tpotsia natsarintspa atiniya.\nKamachtamarini 3.\nTpotsia pcharintspa. Tpotsia kiyog1yacharintspa. Tpots vanasir tapi-ato, vana tachiya\natiniya.\nKamachtamarini 4.\nTpotsia gotaritish topattagarillpa; mchachoriamis yamarintspa. Mchachorish\ntaravaztakcho, tovapagtsa. Shiyá kasamam zadko, vana kasachpa. Msagiarosh gotish\ntopattagaktar ashkos, anoa vatsta atiniya.\nKamachtamarini 5.\nTpotsia kiyog yacharintspa. Tpotsia ovi tororintspa. Tpotsia kiraptarintspa. Yotarit\nvaniarintspa atiniya.\nKamachtamarini 6.\nGobieron tpotsia izataro ishinachpa; tatsamoro ishinagcha. ¿Tamayshtaha minoatsimsha\ntpots chinako, itaro minoatssha tpots natsach? Anoa vatsta atiniya.\nKamachtamarini 7.\nGobieron tpotsia izataro istachpa. Tpots iyá kukini kapiatkinari, montakinaria\n¿tamayariaha gobieron anoa mago napach? Yotaritcha ano. Tpotsia ichigoro istachpa\nvanasiri tamama, atiniya.\nKamachtamarini 8.\nGobieron koraká vanimpaniam inachpa. Tpots korakap nayaro, korakatssha -Tpots gobiernoa\nkok da payoko; nová kiyog yachakiya -atinari, koraksha yasayaro itsinsaro\nvanichillinpa. Ashirocha, koraká vanimpaniam inachpa atiniya.\nKamachtamarini 9.\nKorak vanimpan msagiaro tpotsia potatpa. Mago tomantapa. Mago arap zagantapa. Tpots\nizororo yotarit takinari, ashiri ptagsi; tomanagsi. Itaro, gotaritis shirintspa,\natiniya.\nKamachtamarini 10.\nGobieron koraká natstamapaniam vayachpa. Tpots chiyá yotari tsiyatkinari, chiyá -Yotari\ntakiya; nová magotari kiyog kachiyko -atinari, chisha natstamapanip tsiyatchich.\nOshtisin ichigoro mazinayarosin, itsinsaro natstachillinpa. Tpots ab tsiyatamam\npchidintspa, atiniya.\nKamachtamarini 11.\nTpots natstamapanish chiyá -Yotari takiya; vaniagcha -atinari, koraksha ichtaro -"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "67e1159eeaf1755cd7138af10600d2b3",
            "Index": 2,
            "Label": "3",
            "Size": [
                595.0,
                842.0
            ],
            "Text": "Gotpasha atsha -táchpa. Shiaro tpots ichigoro mazinaksin, chisha yamchich. Itaro,\noshtisin itsinsaro -kchiptini paragtanicha -atinariasinaya, kasikinariasinaya-ashiro,\nvanimam varitachiya. Itaro, dona kasikinari, magota atinariasina ¿tamayariaha\nvanichich? Ashirocha, yammam pchidintspa atiniya.\nMisha, apaz gobieron kukoz kaniasich kamachtakiya. Kamachtakcho -Siro shi da\npayoragosh, na vanichilipa -¿tamayriaha tách? vatam kukoz kaniasichsha kamachtakova.\nAshimam vatsta atiniya. Misha, vaniashish kaniasich kamachtakcho ¿tamayriaha -\nAraginasha vanichilipa -tách? ¿Tamayriaha sirapchimad yotarit tarago-anomada\ntsiyatchich? Ashimam vatsta atitamani.\nKamachtamarini 12.\nTpotsia magotari tamontarintspa. Tpotsia machirita mago itotstapa. Tpotsosh pag mago\npshtotpa. Magotari tpotsia tashitogayaro, pagoa itotstapa. Tpotsia virkaria mago\nitotstapa. Tpotsia magotari yotaritam inatpa. Gobier on vanasiri ksotachpa. Vanasir\nishinkinari, dosha tpots yotari tamontachiya. Ashiriya, shigtsa.\nKamachtamarini 13.\nYap tpots ximam zadko-ab vanari xitappa; toxararintspa. Yap tamam zadko-abitam vanari\ntachpa. Itaro, minosh gobiernop xitpi-atinari, xarashish tamana tariya.\nTpots arap ximam zadko, vanatsi vatsapon natomasamam kasamam zadko, txaratpa. Vaptam\nkanappi-atinari, vanari kanapochpa.\nKamachtamarini 14.\nGobieron tpotsia mago kiyog yachakinari, tpotssha lii taritap sovamam zadko, vanari\nsovachiya; pchidintspa.\nItaro, tpots kapanari yotari tarago ¿tamayria sovako sovach? Vanimam varitakiya. Iyá\nkukiatsini kapiatkinari, sovamam pchidagtsa.\nKamachtamarini 15.\nTpots ichigoro gobiernoa virkari payochpa. Shiaro, tpotssha -No anshochtana -táchiya No\ngobieiori nová vanasiri ishinkiya -táchiya.\nGobieron anoa virkari mago itotstapa. Tpots Ilitaritá gobiernoa virkari payopi-atinari,\nvani yachiya.\nKamachtamarini 16.\nTpots kizá yamapi ato, vani yamachiya. Kiz zarallpi-ato vani zaralliya. Tpotsia vachin\npchidintspa, yamamama. Kadoaziatsta pchidintspa; mikoroatsta, kiristiyanatsta,\narapchiatsta, nxakamotshochiatsta vatsta tárintspa. Mayamasaha magosh chinako-anomon\ntoxararintspa. Vipagaz zadko, ashiri toxararintspa. Vanpatatin istachillinpa. Zapish\nkasakta, vipá istachillinpa.\nTpots kis ayo atinari, anoa yamachillinpa. Itaro gatkinariya ¿tamayria yamachich?\nYamachiazich.\nGobieron tpotsia tapachidachpa. Tpots machiritpata tachpa. Ipariatsich,\nizalliatstamtich dona tapachidako, vashonad tachiazich, dabaria. Ashiriya, vanasir\nishinagtsa; tapachidagtsa."
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "00527a5541b5ddde9340acc548257797",
            "Index": 3,
            "Label": "4",
            "Size": [
                595.0,
                842.0
            ],
            "Text": "Kamachtamarini 17.\nTpots tsapoa paxanxpi-ato pchidintspa. Tpots zapan vashonad paxanxiani-atosin\npchidintspa; vani paxanxchillinpa.\nTpotsia vatsapon msagiaros itotsintspa.\nKamachtamarini 18.\nTpots mayamasaha kukoz payopi-ato, toxararintspa. Apallia kok payopi-ato, vani\npayochiya. Yashigoa kok payopi-ato, vani payochiya. Zitaminá kok payopi-ato, vani\npayochiya. Minoa kok kapiatiaro, llitaritsha chinapi-atinari, toxararintspa; vani\nashchiya. Tpots vashonad Apallilam shaniyiani.atosin, toxararintspa. Tayaspatapi-ato,\nyasiayani-ato, Apailpa tsiyatpi-ato, vani ashchiya; toxararintspa.\nKamachtamarini 19.\nTpots tsiyatssia chinakcho, tsiyatssia kamanpi atinari, vanari kamanchiya; vatsta\ntárintspa. Tsiyatssia mazinamam zadko, kirakamon natstayaro tsiyatssia yasapi atinari,\nvanari yasachiya; vatsta tárintspa.\nKamachtamarini 20.\nTpots vashonad shaniypani-atosin, pchidintspa.\nTpots shaniymam gatkinari, vani gatchiya; tamontarintspa.\nKamachtamarini 21.\nTpots goblernosh pshtopi-atinari, vani pshtochiya. Tpotsia tapshtopi-atinari, vani\ntapshtochiya. Pchidintspa.\nTpots goblernosh istapi-atinari, toxararintspa.\nGobieron magota tpotsia kasichpa. Yová tpots vashonad zadkana-anoa gobieron mazinachpa.\nTpots vamatim orkari iposchillinpa; iposamam pchidintspa. Tpots izataro iposchiííinpa;\nkirkamon -Nia tpots korakariniamani inpani -atosin, vani iposchilíinpa. Pchidintspa.\nKamachtamarini 22.\nTpotsia msagiaros kpitintspa; msagiaros zaganintspa. Tpots kiyog kachiytapa. Machia\npishtako-anoa vanari paxanxchiya. Vana tarshiam payopi-ato vanari tachiya. ¿Tamayria\ntpotsia ashimam pachidchich? Tpots vani kis tachpa. Gobieron ashimam istachpa.\nPinasakinari, gobieron zapan vashonad istachilíinpa.\nKamachtamarini 23.\nTpots taravaztamam zadko, vani taravaztachpa. Yovashomasaha taravaztamam zadko, vani\ntaravaztachpa; vatsta tárintspa. Tpots taravaztako, gotis kpitintspa.\nTpots vanasir taravaztako, vanasiritam tovapagtsa; vanasiritam napagtsa.\nTpotsia ichigoro tatsamoro tovapagtsa. Apaz tpots taravaztakcho, nigich tovapkoch,\nitaro llitari tpots antam taravaztakch, aragiam tovapkich. Anoa vatsta. Tatsamoro\ntovapagtsa.\nTpots taravaztako, vanasiri tovapagtsa; kiyog kachiytapa. Tovapakchosh, vipatstam"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "a54aa8ac47eae60d8f9f77bc992f6129",
            "Index": 4,
            "Label": "5",
            "Size": [
                595.0,
                842.0
            ],
            "Text": "chinagtsa; istagtsa, vatam tpotsiva.\nKamachtamarini 24.\nTpots taravaztako, kanosamam pchidintspa. ¿Tamayria kashchiri psanpatari tsibon ashko\ntaravaztachich? Zari kanosish ashpatatam gotaritis tovapagtsa.\nKamachtamarini 25.\nTpots vanasir tachpa; vipá vanasir ishinachpa. Kas yotatpa. Mariz kayattapa. Zapitpa.\nMasaro tatpa. Gob¡eron istachpa; irimiyá vayachpa. Gobieron tpotsia istachpa; kiyog\nkachiytapa. Apaz tpots taravaztamam pinasako, apaz kas yotako, apaz mchosava, apaz\nmashidova, apaz kizpor vachinaro ¿tamayria da nayaniychich? Gobieron anoa tpots\nistachpa.\nKiz vipá tatsipkacho, kizpor istagtsa; napagtsa. Gobieron vanasir napachpa. Gobieron\nshochitamatsta vip vanasiri napachpa.\nKamachtamarini 26.\nLlorá ichigoro iskoviarash tapshtogtsa. Gobieron magotari istachpa, iskoviarama.\nPrimaria mad tovapchiazich, dabaria. Itaro, llor ichigoro pshtochillinpa; gatosinapa.\nTpots primaria ivapayaro, aragiam pshtopi-atinari, yap zadko vani pshtochiya. Gobierno\nanoam iskoviar vayachpa. Itaro, yo mag tar-an araginasha pshtochpa; pchidintspa.\nIskoviarosh vanasir tayaspatachpa. Vanasiri tamam tayaspatachpa; kis tamam\ntayaspatachpa. Mayistor tayaspatako -Si ichigoros vanasir tagtsa; sanpata natsarintspa\n-táchpa.- Tpotsia ichigoro chinagtsa. Arapchiatsta tonariavatsta tpots chinagtsa.\nLlitaritap tsap tpots taro-anshochiatsta vanasir chinagtsa. Vanotsia borshiavatsta,\nvanotskansirpiavatsta, mikorovatsta chinagtsa; ichigoros chinagtsa. Tpots Apallia\nchinako-anoa chinagtsa. Misha, yovatsta Apallia da chinako-anoatsta chinagtsa. Vashonad\ntsaporonasosh mapiro tayani -mayistor táchpa.\nTpots vipá iskoviarap llitaritap tapshtopi-atinari, vanari tapshtochpa; pchidintspa.\nKamachtamarini 27.\nTpots vamkorish napamam zadko, pchidintspa. Tpots machiatsi tinamam zadko, vanari\ntinachpa. Tpots machiatsi payopi atinari, itotsintspa.\nTpots machiatsi llitaritamash tinakinari, kirak yadakinari, gobieronsha anoa tpotsia\nistachpa; llitari tpots shochitpa; líitari tpots anomad korikia magota potatpa.\nKamachtamarini 28.\nIy korakarini ichigoroni nia chinaragoni, kamachtaragtanicha. Ashiriya, iysha\nichigoroni payopani atiniya. Si tpots izataros payogtamsa atiniya. Anoa kok payomam\nyanpata istayani.\nKamachtamarini 29.\nTpotspatari takosh, anosh istagcha. Ashkachinariasha, kispa tachsha.\nShi vanasir tapi-atosh, shigcha. Itaro, tpotsia kiyog yachariílpa. Tpotsia\ntoxararilípa. Tpotsia tamontarilipa. Tpotsia yotaritam inarilipa. Yotari tarilipa.\nVashonad kis tagtsa."
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "02a48916bfb9cf2c2fa56ac2aa34ec60",
            "Index": 5,
            "Label": "6",
            "Size": [
                595.0,
                842.0
            ],
            "Text": "Iyá kukini kpitintspa.\nKamachtamarini 30.\nXarashish minam tariya. Iyá kukini yayaros, sarich sarich shirintspa. Sarich sarich\nshiaros ¿mayamshita yosor tpotsia kiyog yachich? Ashiri, tpotsia natsarintspa;\nchinagtsa atiniya. Vatamcha."
        }
    }
}
