{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467413,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "IN KIRAK -TSAPORONASOSH TPOTS ICHIGORO VANASIR TAPANA; SAMPATA\nMANTSIR TARINTSPA-ATCHA.\n[Preamble]\nMazinantsa: tpots vanasir tapi-ato \u00bfanoa mayamaha toxarachich? Kis tapi-ato \u00bfanoa\nmayamaha pachidchich? vatam tpotsiva. Pachidkinarich -Ancha yotarita -atiniya\nichigoron\u00ed. Ichigoron\u00ed kis taravaztamam zadkini; vanasir tamam zadkini; mapironi\ntamam zadkiniya.\nMisha mazinagtsa: tpots nia tsiyatsia da payoragosin, kizpor yotarit taragana; tpotsia\nnatsaragana. Anomon chi vanipsha tsiyantakich. Itaro, iysha anoa zadkiazini, da.\nMapironi tapani atiniya. Tpots Apallia chinap\u00ed-ato, vani chinachpa. Tpots tsiyatsia\nkamanpi-ato, vani kamanichpa. Tpots kis tapi-ato, xaramam vatsta atiniya. \u00bfChakaha\nnia da zadak? Ichigoroni zadakt\u00e1nicha.\nMisha mazinagtsa: gobieron ichigoro iy\u00e1 kukini kamachtachpa. -Tpots ichigorosin\nvanasir tapana; toxararintspa -ato tayaspatachpa. Dona ashkos, paptsa; tpots\nvaratchillinpa. Tpots kizpor tsiyantaksin -Goblernoa kapiatiani -t\u00e1chpasinaya; vatam\nkis tapani at\u00e1nava.\nMisha mazinagtsa: gobieron ichigoron\u00ed vashonad kis tayani atini. Ashir\u00ed, dona nia\nkukoz payokoni \u00bftamayria kis tachin\u00ed? Ashirocha, ichigoroni payopani atiniya.\nMisha mazinagtsa: siro iy korakani vashonad shaniyaragoni -Yanpatatini tpotsini\nchinayani -t\u00e1ragini.- Iy tpotsini ichigoroni magoaz tatsamoatanicha, kizatamta.\nYanpata istayani; vanasir tayani. Toxaramam vatsitshaparia; natsamam, misha\nvaratamam vatstsishaparia -t\u00e1ragtanicha.\nMisha mazinagtsa: iysha korakani ichigoroni anoa chinaragoni -Tpotsini ichigoroni\nvanasir tapani; toxaramam vatsta -t\u00e1ragoni ,- Anoari chinayani. \u00bfChakaha anoa\ngatach? Ashiriya, ashichpachi -t\u00e1ragtanicha.\nMisha mazinagtsa: itsinsaroni da chinakoni \u00bftamayria anoa kok payochich? Iysha\nkorakarini -Niatsimari minamari kok payoyani -t\u00e1ragoni \u00bftamayriaha llitaritacha\nchinachich? Ashiriya, da toxaramam izororo kamachtachiniya.\nIysha tsaporonas korakarini vashonad shaniyaragoni, kukiatsini payomam\nkamachtaragini. Ashirocha, iy\u00e1 kukini ichigoros mazlnagtsa.\n-Tpots tsaporonasosh ichigorosin vanasir tapana; vanpatatin xararosinapa -atini.\nTpots iy\u00e1 kukini payochiliinpa; gatosinapa atini. Gobieron ichigorosin payochillinpa.\nNimari chinayarosin, kis payochillinpa; tayaspatachillinpa. Tayaspatat, tayaspatat\nshiarsin, zapishat tpots izataro magoanchillinpa. Tpots vanpatatin kis tamam dosha\ntoxarachillinpa. Ashiriya, na izooro kamachtachiniya.\nKamachtamarini 1.\nIy tpotsini ichigoroni kis tamam zadkini, vatam tpotsiniva. Vatam ichigoroni magini\ntarova; ashiriya chinakaniya. Ashirocha, zovalliatsich tamaparia-ashiros sanpata\nchinagtsa atiniya.\nKamachtamarini 2.\nTpots vanasir tapi-ato toxararintspa; kiyog yacharintspa atini. Kadoaztata",
            "Image": "f578df046d5f5705f59fab59ef250ac6"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "natsarintspa; mikoroatsta, kiristiyanatsta, natsarintspa. Kizatsta kiyog yacharintspa.\nApallia magoankoanoatstat natsarintspa. Mayamasaha tpots magosh chinako-anomon\nnatsarintspa. Arapchiatsta tpots natsarintspa. Pokiriatsta natsarintspa;\nvirakuchiatstata natsarintspa. Ashirocha, tpots ichigorosin vanasir tapana atiniya.\nMisha, gobieron ichigorosin anoa tsiyatsis payochillinpa. Tpotsia arapchiatsta\nnatsarintspa atiniya; vatam o gobieronorini taritamtava. Si anoa kasikitatiasa,\nashirita natsarintspa. Siy\u00e1 ksotkita, ashta tpotsia natsarintspa atiniya.\nKamachtamarini 3.\nTpotsia pcharintspa. Tpotsia kiyog1yacharintspa. Tpots vanasir tapi-ato, vana tachiya\natiniya.\nKamachtamarini 4.\nTpotsia gotaritish topattagarillpa; mchachoriamis yamarintspa. Mchachorish\ntaravaztakcho, tovapagtsa. Shiy\u00e1 kasamam zadko, vana kasachpa. Msagiarosh gotish\ntopattagaktar ashkos, anoa vatsta atiniya.\nKamachtamarini 5.\nTpotsia kiyog yacharintspa. Tpotsia ovi tororintspa. Tpotsia kiraptarintspa. Yotarit\nvaniarintspa atiniya.\nKamachtamarini 6.\nGobieron tpotsia izataro ishinachpa; tatsamoro ishinagcha. \u00bfTamayshtaha\nminoatsimsha tpots chinako, itaro minoatssha tpots natsach? Anoa vatsta atiniya.\nKamachtamarini 7.\nGobieron tpotsia izataro istachpa. Tpots iy\u00e1 kukini kapiatkinari, montakinaria\n\u00bftamayariaha gobieron anoa mago napach? Yotaritcha ano. Tpotsia ichigoro istachpa\nvanasiri tamama, atiniya.\nKamachtamarini 8.\nGobieron korak\u00e1 vanimpaniam inachpa. Tpots korakap nayaro, korakatssha -Tpots\ngobiernoa kok da payoko; nov\u00e1 kiyog yachakiya -atinari, koraksha yasayaro itsinsaro\nvanichillinpa. Ashirocha, korak\u00e1 vanimpaniam inachpa atiniya.\nKamachtamarini 9.\nKorak vanimpan msagiaro tpotsia potatpa. Mago tomantapa. Mago arap zagantapa.\nTpots izororo yotarit takinari, ashiri ptagsi; tomanagsi. Itaro, gotaritis shirintspa,\natiniya.\nKamachtamarini 10.\nGobieron korak\u00e1 natstamapaniam vayachpa. Tpots chiy\u00e1 yotari tsiyatkinari, chiy\u00e1 -\nYotari takiya; nov\u00e1 magotari kiyog kachiyko -atinari, chisha natstamapanip\ntsiyatchich. Oshtisin ichigoro mazinayarosin, itsinsaro natstachillinpa. Tpots ab\ntsiyatamam pchidintspa, atiniya.\nKamachtamarini 11.",
            "Image": "a9cbca4ce8752c40ba1ed3cfc1d4e2ef"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Tpots natstamapanish chiy\u00e1 -Yotari takiya; vaniagcha -atinari, koraksha ichtaro -\nGotpasha atsha -t\u00e1chpa. Shiaro tpots ichigoro mazinaksin, chisha yamchich. Itaro,\noshtisin itsinsaro -kchiptini paragtanicha -atinariasinaya, kasikinariasinaya-ashiro,\nvanimam varitachiya. Itaro, dona kasikinari, magota atinariasina \u00bftamayariaha\nvanichich? Ashirocha, yammam pchidintspa atiniya.\nMisha, apaz gobieron kukoz kaniasich kamachtakiya. Kamachtakcho -Siro shi da\npayoragosh, na vanichilipa -\u00bftamayriaha t\u00e1ch? vatam kukoz kaniasichsha\nkamachtakova. Ashimam vatsta atiniya. Misha, vaniashish kaniasich kamachtakcho\n\u00bftamayriaha - Araginasha vanichilipa -t\u00e1ch? \u00bfTamayriaha sirapchimad yotarit tarago-\nanomada tsiyatchich? Ashimam vatsta atitamani.\nKamachtamarini 12.\nTpotsia magotari tamontarintspa. Tpotsia machirita mago itotstapa. Tpotsosh pag\nmago pshtotpa. Magotari tpotsia tashitogayaro, pagoa itotstapa. Tpotsia virkaria\nmago itotstapa. Tpotsia magotari yotaritam inatpa. Gobier on vanasiri ksotachpa.\nVanasir ishinkinari, dosha tpots yotari tamontachiya. Ashiriya, shigtsa.\nKamachtamarini 13.\nYap tpots ximam zadko-ab vanari xitappa; toxararintspa. Yap tamam zadko-abitam\nvanari tachpa. Itaro, minosh gobiernop xitpi-atinari, xarashish tamana tariya.\nTpots arap ximam zadko, vanatsi vatsapon natomasamam kasamam zadko, txaratpa.\nVaptam kanappi-atinari, vanari kanapochpa.\nKamachtamarini 14.\nGobieron tpotsia mago kiyog yachakinari, tpotssha lii taritap sovamam zadko, vanari\nsovachiya; pchidintspa.\nItaro, tpots kapanari yotari tarago \u00bftamayria sovako sovach? Vanimam varitakiya. Iy\u00e1\nkukiatsini kapiatkinari, sovamam pchidagtsa.\nKamachtamarini 15.\nTpots ichigoro gobiernoa virkari payochpa. Shiaro, tpotssha -No anshochtana -t\u00e1chiya\nNo gobieiori nov\u00e1 vanasiri ishinkiya -t\u00e1chiya.\nGobieron anoa virkari mago itotstapa. Tpots Ilitarit\u00e1 gobiernoa virkari payopi-atinari,\nvani yachiya.\nKamachtamarini 16.\nTpots kiz\u00e1 yamapi ato, vani yamachiya. Kiz zarallpi-ato vani zaralliya. Tpotsia vachin\npchidintspa, yamamama. Kadoaziatsta pchidintspa; mikoroatsta, kiristiyanatsta,\narapchiatsta, nxakamotshochiatsta vatsta t\u00e1rintspa. Mayamasaha magosh chinako-\nanomon toxararintspa. Vipagaz zadko, ashiri toxararintspa. Vanpatatin istachillinpa.\nZapish kasakta, vip\u00e1 istachillinpa.\nTpots kis ayo atinari, anoa yamachillinpa. Itaro gatkinariya \u00bftamayria yamachich?\nYamachiazich.\nGobieron tpotsia tapachidachpa. Tpots machiritpata tachpa. Ipariatsich,\nizalliatstamtich dona tapachidako, vashonad tachiazich, dabaria. Ashiriya, vanasir",
            "Image": "a57aabbf76c797ca85ef5d9e2333d3e1"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "ishinagtsa; tapachidagtsa.\nKamachtamarini 17.\nTpots tsapoa paxanxpi-ato pchidintspa. Tpots zapan vashonad paxanxiani-atosin\npchidintspa; vani paxanxchillinpa.\nTpotsia vatsapon msagiaros itotsintspa.\nKamachtamarini 18.\nTpots mayamasaha kukoz payopi-ato, toxararintspa. Apallia kok payopi-ato, vani\npayochiya. Yashigoa kok payopi-ato, vani payochiya. Zitamin\u00e1 kok payopi-ato, vani\npayochiya. Minoa kok kapiatiaro, llitaritsha chinapi-atinari, toxararintspa; vani\nashchiya. Tpots vashonad Apallilam shaniyiani.atosin, toxararintspa. Tayaspatapi-ato,\nyasiayani-ato, Apailpa tsiyatpi-ato, vani ashchiya; toxararintspa.\nKamachtamarini 19.\nTpots tsiyatssia chinakcho, tsiyatssia kamanpi atinari, vanari kamanchiya; vatsta\nt\u00e1rintspa. Tsiyatssia mazinamam zadko, kirakamon natstayaro tsiyatssia yasapi\natinari, vanari yasachiya; vatsta t\u00e1rintspa.\nKamachtamarini 20.\nTpots vashonad shaniypani-atosin, pchidintspa.\nTpots shaniymam gatkinari, vani gatchiya; tamontarintspa.\nKamachtamarini 21.\nTpots goblernosh pshtopi-atinari, vani pshtochiya. Tpotsia tapshtopi-atinari, vani\ntapshtochiya. Pchidintspa.\nTpots goblernosh istapi-atinari, toxararintspa.\nGobieron magota tpotsia kasichpa. Yov\u00e1 tpots vashonad zadkana-anoa gobieron\nmazinachpa. Tpots vamatim orkari iposchillinpa; iposamam pchidintspa. Tpots izataro\niposchi\u00ed\u00edinpa; kirkamon -Nia tpots korakariniamani inpani -atosin, vani iposchil\u00edinpa.\nPchidintspa.\nKamachtamarini 22.\nTpotsia msagiaros kpitintspa; msagiaros zaganintspa. Tpots kiyog kachiytapa. Machia\npishtako-anoa vanari paxanxchiya. Vana tarshiam payopi-ato vanari tachiya.\n\u00bfTamayria tpotsia ashimam pachidchich? Tpots vani kis tachpa. Gobieron ashimam\nistachpa. Pinasakinari, gobieron zapan vashonad istachil\u00edinpa.\nKamachtamarini 23.\nTpots taravaztamam zadko, vani taravaztachpa. Yovashomasaha taravaztamam\nzadko, vani taravaztachpa; vatsta t\u00e1rintspa. Tpots taravaztako, gotis kpitintspa.\nTpots vanasir taravaztako, vanasiritam tovapagtsa; vanasiritam napagtsa.\nTpotsia ichigoro tatsamoro tovapagtsa. Apaz tpots taravaztakcho, nigich tovapkoch,\nitaro llitari tpots antam taravaztakch, aragiam tovapkich. Anoa vatsta. Tatsamoro",
            "Image": "db799a5da8f2e64b7f6994c1b8c09006"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "tovapagtsa.\nTpots taravaztako, vanasiri tovapagtsa; kiyog kachiytapa. Tovapakchosh, vipatstam\nchinagtsa; istagtsa, vatam tpotsiva.\nKamachtamarini 24.\nTpots taravaztako, kanosamam pchidintspa. \u00bfTamayria kashchiri psanpatari tsibon\nashko taravaztachich? Zari kanosish ashpatatam gotaritis tovapagtsa.\nKamachtamarini 25.\nTpots vanasir tachpa; vip\u00e1 vanasir ishinachpa. Kas yotatpa. Mariz kayattapa. Zapitpa.\nMasaro tatpa. Gob\u00a1eron istachpa; irimiy\u00e1 vayachpa. Gobieron tpotsia istachpa; kiyog\nkachiytapa. Apaz tpots taravaztamam pinasako, apaz kas yotako, apaz mchosava,\napaz mashidova, apaz kizpor vachinaro \u00bftamayria da nayaniychich? Gobieron anoa\ntpots istachpa.\nKiz vip\u00e1 tatsipkacho, kizpor istagtsa; napagtsa. Gobieron vanasir napachpa. Gobieron\nshochitamatsta vip vanasiri napachpa.\nKamachtamarini 26.\nLlor\u00e1 ichigoro iskoviarash tapshtogtsa. Gobieron magotari istachpa, iskoviarama.\nPrimaria mad tovapchiazich, dabaria. Itaro, llor ichigoro pshtochillinpa; gatosinapa.\nTpots primaria ivapayaro, aragiam pshtopi-atinari, yap zadko vani pshtochiya.\nGobierno anoam iskoviar vayachpa. Itaro, yo mag tar-an araginasha pshtochpa;\npchidintspa.\nIskoviarosh vanasir tayaspatachpa. Vanasiri tamam tayaspatachpa; kis tamam\ntayaspatachpa. Mayistor tayaspatako -Si ichigoros vanasir tagtsa; sanpata\nnatsarintspa -t\u00e1chpa.- Tpotsia ichigoro chinagtsa. Arapchiatsta tonariavatsta tpots\nchinagtsa. Llitaritap tsap tpots taro-anshochiatsta vanasir chinagtsa. Vanotsia\nborshiavatsta, vanotskansirpiavatsta, mikorovatsta chinagtsa; ichigoros chinagtsa.\nTpots Apallia chinako-anoa chinagtsa. Misha, yovatsta Apallia da chinako-anoatsta\nchinagtsa. Vashonad tsaporonasosh mapiro tayani -mayistor t\u00e1chpa.\nTpots vip\u00e1 iskoviarap llitaritap tapshtopi-atinari, vanari tapshtochpa; pchidintspa.\nKamachtamarini 27.\nTpots vamkorish napamam zadko, pchidintspa. Tpots machiatsi tinamam zadko,\nvanari tinachpa. Tpots machiatsi payopi atinari, itotsintspa.\nTpots machiatsi llitaritamash tinakinari, kirak yadakinari, gobieronsha anoa tpotsia\nistachpa; llitari tpots shochitpa; l\u00editari tpots anomad korikia magota potatpa.\nKamachtamarini 28.\nIy korakarini ichigoroni nia chinaragoni, kamachtaragtanicha. Ashiriya, iysha\nichigoroni payopani atiniya. Si tpots izataros payogtamsa atiniya. Anoa kok payomam\nyanpata istayani.\nKamachtamarini 29.\nTpotspatari takosh, anosh istagcha. Ashkachinariasha, kispa tachsha.",
            "Image": "b14f8864e0d7ff3aee1545560488efda"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Shi vanasir tapi-atosh, shigcha. Itaro, tpotsia kiyog yachari\u00edlpa. Tpotsia toxararil\u00edpa.\nTpotsia tamontarilipa. Tpotsia yotaritam inarilipa. Yotari tarilipa. Vashonad kis\ntagtsa.\nIy\u00e1 kukini kpitintspa.\nKamachtamarini 30.\nXarashish minam tariya. Iy\u00e1 kukini yayaros, sarich sarich shirintspa. Sarich sarich\nshiaros \u00bfmayamshita yosor tpotsia kiyog yachich? Ashiri, tpotsia natsarintspa;\nchinagtsa atiniya. Vatamcha.",
            "Image": "7c0270292f7b51a1aa8d4516b2772c0b"
        }
    }
}
