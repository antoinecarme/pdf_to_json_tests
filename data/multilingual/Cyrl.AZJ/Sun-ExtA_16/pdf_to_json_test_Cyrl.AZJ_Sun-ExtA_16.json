{
    "MetaData": {
        "Author": null,
        "Creation_Date": 1581467061,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "1ed839e1403b7f4a11cd8413eae1f568",
            "Index": 0,
            "Label": "1",
            "Size": [
                595.0,
                842.0
            ],
            "Text": "ИНСАН ҺҮГУГЛАРЫ ҺАГГЫНДА ҮМУМИ БƏЈАННАМƏ\nПРЕАМБУЛА\nБəшəр аилəсинин бүтүн үзвлəринə хас олан лəјагəт\nһиссинин вə онларын бəрабəр вə ајрылмаз\nһүгугларынын танынмасынын азадлыг, əдалəт вə\nүмуми сүлһүн əсасы олдуғуну нəзəрə алараг,\nинсан һүгугларына етинасызлыг вə нифрəтин\nбəшəријјəти дəһшəтə ҝəтирəн барбаризм һəрəкəтлəринə сəбəб\nолдуғуну вə инсанларын сөз вə етигад азадлығына\nмалик, горху вə еһтијаҹдан азад олдуглары дүнјанын\nјарадылмасынын бəшəријјəтин əн али истəји олдуғуну\nнəзəрə алараг,\nинсанын сон васитə кими истибдад вə зүлмə гаршы\nгијама галхмаға мəҹбур олмамасыны тəмин етмəк үчүн\nинсан һүгугларынын ганунун һакимијјəти илə мүдафиə\nолунмасынын зəрурилијини нəзəрə алараг,\nхалглар арасында меһрибан мүнасибəтлəрин\nинкишафыны дəстəклəмəјин ваҹиблијини нəзəрə алараг,\nБирлəшмиш Миллəтлəрин халгларынын БМТ\nНизамнамəсиндə əсас инсан һүгугларына, инсан\nшəхсијјəтинин лəјагəт вə дəјəринə, киши вə гадынларын\nһүгуг бəрабəрлијинə инамларыны тəсдиг етдиклəрини\nвə даһа ҝениш азадлыг шəраитиндə сосиал тəрəгги вə\nһəјат шəраитинин јахшылашдырылмасына јардым етмəји\nгəт етдиклəрини нəзəрə алараг,\nүзв дөвлəтлəрин БМТ илə əмəкдашлыг шəраитиндə инсан\nһүгугларына вə əсас азадлыглара үмуми һөрмəт вə\nонлара əмəл олунмасына јардым етмəји өһдəлəринə\nҝөтүрдүклəрини нəзəрə алараг,\nбу һүгуг вə азадлыгларын характеринин там шəкилдə\nдəрк олунмасынын һəмин өһдəлијин һəртəрəфли јеринə\nјетирилмəси үчүн бөјүк əһəмијјəт кəсб етдијини нəзəрə\nалараг,\nБМТ Баш Ассамблејасы\nИнсан һүгуглары Һаггында Үмуми Бəјаннамəни, һəр бир\nкəсин вə ҹəмијјəтин һəр бир органынын бу Бəјаннамəни\nрəһбəр тутараг маарифчилик вə тəдрис јолу илə һəмин\nһүгуг вə азадлыглара һөрмəт олунмасына јардым\nетмəси вə милли вə бејнəлхалг сəвијјəдə тəрəггипəрвəр\nтəдбирлəр јолу илə, һəм тəшкилатын үзвү олан\nхалглары, һəм дə онларын јурисдиксијасы алтында\nолан əразилəрин халглары арасында үмумиликдə вə\nеффектив танынмасы вə һəјата кечирилмəсинə сəј\nҝөстəрмəлəри мəгсəдилə бүтүн халглар вə бүтүн\nдөвлəтлəрин јеринə јетирмəјə ҹан атмалы олдуглары"
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "bfb82e92237bcf2f865c75ac82cdda58",
            "Index": 1,
            "Label": "2",
            "Size": [
                595.0,
                842.0
            ],
            "Text": "вəзифə кими бəјан едир.\nМаддə 1\nБүтүн инсанлар лəјагəт вə һүгугларына ҝөрə азад вə\nбəрабəр доғулурлар. Онларын шүурлары вə виҹданлары\nвар вə бир-бирлəринə мүнасибəтдə гардашлыг руһунда\nдавранмалыдырлар.\nМаддə 2\nҺəр бир шəхс иргиндəн, дəрисинин рəнҝиндəн,\nҹинсиндəн, дилиндəн, дининдəн, сијаси вə диҝəр\nəгидəсиндəн, милли вə ја сосиал мəншəјиндəн, əмлак,\nсосиал мөвге вə диҝəр вəзијјəтиндəн асылы олмајараг\nбу Бəјаннамəдə елан олунмуш бүтүн һүгуг вə\nазадлыглара малик олмалыдыр.\nБундан əлавə, һəмин шəхсин мəнсуб олдуғу өлкəнин вə ја\nəразинин, һəмин əразинин мүстəгил, гəјјумлуг алтында\nолан, өзүидарəолунмајан вə ја суверенлији һəр һансы\nшəкилдə мəһдудлашмыш олмасындан асылы олмајараг,\nсијасы, һүгуги вə бејнəлхалг статусундан асылы\nолараг һеч бир ајры-сечкилик гојулмамалыдыр.\nМаддə 3\nҺəр бир шəхсин јашамаг, азадлыг вə шəхси\nтохунулмазлыг һүгугу вар.\nМаддə 4\nҺеч ким көлə вə ја асылы вəзијјəтдə сахланыла билмəз;\nгулдарлыг вə гул тиҹарəти бүтүн формаларда\nгадаған едилир.\nМаддə 5\nҺеч ким ишҝəнҹəјə вə ја гəддар, гејри-инсани вə ја онун\nлəјагəтини алчалдан мүнасибəтə вə ҹəзаја мəруз\nгалмамалыдыр.\nМаддə 6\nҺəр бир шəхс һарада олмасындан асылы олмајараг\nөзүнүн һүгуг субјектлтилијинин танынмасы һүгугуна\nмаликдир.\nМаддə 7\nБүтүн инсанлар ганун гаршысында бəрабəрдирлəр вə\nганун тəрəфиндəн бəрабəр мүдафиə һүгугуна\nмаликдирлəр. Бүтүн инсанлар бу Бəјаннамəни позан\nһəр һансы ајры-сечкиликдəн вə белə ајры-сечкилијə һəр\nһансы ҹəһддəн бəрабəр мүдафиə олунма һүгугуна\nмаликдирлəр."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "29ab436c95cd2e84f5df62f34b53e8c7",
            "Index": 2,
            "Label": "3",
            "Size": [
                595.0,
                842.0
            ],
            "Text": "Маддə 8\nҺəр бир шəхс Конститусијанын вə ја ганунун она\nвердији һүгугларын позулмасы заманы сəлəаһијјəтли\nмилли мəһкəмəлəр тəрəфиндəн һүгугларынын бəрпа\nолунмасы һүгугуна маликдир.\nМаддə 9\nҺеч ким өзбашына һəбсə, тутулмаја вə ја сүрҝүнə мəруз\nгала билмəз.\nМаддə 10\nҺəр бир шəхс онун һүгуг вə вəзифəлəринин тəјини вə она\nгаршы ирəли сүрүлмүш ҹинајəт иттиһамынын\nəсаслылығынын мүəјјəнлəшдирилмəси үчүн онун ишинин\nмүстəгил вə битəрəф мəһкəмəдə, там бəрабəрлик\nəсасында, ашкарлыг вə əдалəтин бүтүн тəлəблəринин\nҝөзлəнилмəси шəраитиндə бахылмасы һүгугуна\nмаликдир.\nМаддə 11\nҸинајəт төрəтмəкдə иттиһам олунан һəр бир шəхс ҝүнаһы\nона мүдафиə үчүн бүтүн имканларын тəмин олундуғу\nачыг мəһкəмə истинтагында гануни шəкилдə сүбут\nолунанадəк ҝүнаһсыз һесаб едилмəк һүгуна маликдир.\nҺеч бир кəс милли ганунвериҹилик вə ја бејнəлхалг\nһүгуга əсасəн төрəдилдији заман ҹинајəт һесаб\nедилмəјəн һəрəкəт вə ја һəрəкəтсизлик үчүн ҹинајəтдə\nиттиһам олуна билмəз. Ејни заманда ҹинајəтин\nтөрəдилдији заман тəтбиг олуна билəҹəк ҹəзадан даһа\nағыры тəтбиг олуна билмəз.\nМаддə 12\nҺеч ким шəхси вə аилə һəјатына мүдахилəјə, евинин\nтохунулмазлығына, мəктублашмасынын ҝизлилијинə,\nшəрəф вə нүфузуна өзбашына гəсдə мəруз гала билмəз.\nҺəр бир шəхсин белə мүдахилə вə гəсдəн ганун\nтəрəфиндəн мүдафиə олунмаг һүгугу вар.\nМаддə 13\nҺəр бир шəхс һəр бир өлкə һүдудунда сəрбəст һəрəкəт\nетмəк вə јашајыш јери сечмəк һүгугуна маликдир.\nҺəр бир шəхс өз өлкəси дə дахил олмагла истəнилəн\nөлкəни тəрк етмəк вə өз өлкəсинə гајытмаг һүгугуна\nмаликдир.\nМаддə 14\nҺəр бир шəхс диҝəр өлкəлəрдə тəгибдəн сығынаҹаг"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "4f9997cf4e28480a4993df5590dbe6e7",
            "Index": 3,
            "Label": "4",
            "Size": [
                595.0,
                842.0
            ],
            "Text": "ахтармаг вə бу сығынаҹагдан истифадə етмəк\nһүгугуна маликдир.\nБу һүгуг һəгигəтəн дə гејри-сијаси ҹинајəт вə ја\nБирлəшмиш Миллəтлəр Тəшкилатынын мəгсəд вə\nпринсиплəринə зидд һəрəкəт төрəдилмəсинə əсасланан\nтəгиблəр заманы истифадə олуна билмəз.\nМаддə 15\nҺəр бир шəхс вəтəндашлыг һүгугуна маликдир.\nҺеч ким өзбашына олараг вəтəндашлыгдан вə\nвəтəндашлығыны дəјишмəк һүгугундан мəһрум едилə\nбилмəз.\nМаддə 16\nЈеткинлик јашына чатмыш кишилəр вə гадынлар ирги,\nмилли вə дини əламəтлəринə ҝөрə һеч бир мəһдудијјəт\nгојулмадан никаһа дахил олмаг вə аилə гурмаг\nһүгугуна маликдирлəр. Онлар никаһа дахил оларкəн,\nникаһ мүддəтиндə вə онун позулмасы заманы ејни\nһүгуглардан истифадə едирлəр.\nНикаһ, никаһа дахил олан һəр ики тəрəфин азад вə там\nразылығы оларса бағлана билəр.\nАилə ҹəмијјəтин тəбии вə башлыҹа груп ваһидидир вə\nҹəмијјəт вə дөвлəт тəрəфиндəн мүдафиə олунма һүгугуна\nмаликдир.\nМаддə 17\nҺəр бир шəхсин һəм тəкбашына, һəм дə диҝəрлəри илə\nбирликдə мүлкијјəтə саһиб олма һүгугу вар.\nҺеч ким өзбашына олараг мүлкијјəтдəн мəһрум едилə\nбилмəз.\nМаддə 18\nҺəр бир шəхс дүшүнҹə, виҹдан вə дин азадлығы һүгугуна\nмаликдир; бу һүгуга өз динини вə етигадыны дəјишмəк\nазадлығы вə өз дининə вə инанҹларына тəһсил, дуа вə\nдини вə ритуал ајинлəр заманы тəкликдə вə ја\nбашгалары илə бирликдə, ашкар вə ја фəрди шəкилдə\nетигад етмəк азадлығы дахилдир.\nМаддə 19\nҺəр бир шəхс əгидə вə ону сəрбəст ифадə етмəк азадлығы\nһүгугуна маликдир; бу һүгуга манеəсиз олараг əгидəјə\nмалик олмаг вə информасија вə идејалары дөвлəт\nсəрһəдлəриндəн асылы олмајараг истəнилəн васитəлəрлə\nахтармаг, əлдə етмəк вə јајмаг азадлығы дахилдир."
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "2aca6f39a56bc7dcdccae5a74f4085e1",
            "Index": 4,
            "Label": "5",
            "Size": [
                595.0,
                842.0
            ],
            "Text": "Маддə 20\nҺəр бир шəхс динҹ јығынҹаглар вə ассосиасијалар\nазадлығы һүгугуна маликдир.\n2.Һеч бир шəхс һəр һансы бир ассосиасијаја гошулмаға\nмəҹбур едилə билмəз.\nМаддə 21\nҺəр бир шəхс дөвлəтин идарə олунмасында билаваситə\nвə ја азад шəкилдə сечилмиш нүмајəндəлəр васитəсилə\nиштирак етмəк һүгугуна маликдир.\n2.Һəр бир шəхс өз өлкəсиндə дөвлəт хидмəтиндə гуллуг\nетмəк үчүн бəрабəр имкана малик олмаг һүгугуна\nмаликдир.\nХалгын ирадəси игтидар һакимијјəтинин əсасы\nолмалыдыр; бу ирадə өз ифадəсини ҝизли сəсвермə\nјолу илə, үмуми вə бəрабəр сечки һүгугу вə ја\nсəсвермəнин азадлығыны тəмин едəн диҝəр ејнимəналы\nформалар əсасында кечирилəн мүтамади вə\nсахталашдырылмамыш сечкилəрдə тапмалыдыр.\nМаддə 22\nҺəр бир шəхс ҹəмијјəтин үзвү кими сосиал мүдафиə\nһүгугуна вə милли сəјлəр вə бејнəлхалг əмəкдашлыг јолу\nилə вə һəр бир дөвлəтин структуру вə ресурсларына\nујғун олараг онун лəјагəтинин мүдафиəси вə\nшəхсијјəтинин азад инкишафы үчүн игтисади, сосиал\nвə мəдəни саһəлəрдə һүгуглара маликдир.\nМаддə 23\nҺəр бир шəхсин əмəк, сəрбəст иш јери сечмəк, əдалəтли\nвə јахшы иш шəраити вə ишсизликдəн мүдафиə һүгугу\nвар.\nҺəр бир шəхс һеч бир ајры-сечкилик олмадан ејни иш\nүчүн ејни əмəк һаггы алмаг һүгугуна маликдир.\nҺəр бир ишлəјəн шəхс, əмəјинин лазым ҝəлəрсə диҝəр\nсосиал мүдафиə васитəлəрилə тамамланан, онун\nөзүнүн вə аилəсинин лајигли доланышығыны тəмин едə\nбилəн əдалəтли вə гəнаəтбəхш өдəнилмəси һүгугуна\nмаликдир.\nҺəр бир шəхсин һəмкарлар иттифагы јаратмаг вə өз\nсосиал марагларыны мүдафиə етмəк үчүн һəмкарлар\nиттифагларына дахил олмаг һүгугу вар.\nМаддə 24\nҺəр бир шəхсин истираһəт вə асудə вахт, о ҹүмлəдəн иш"
        },
        "5": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "fec1bee103bc35c3d3bb4ba504108d64",
            "Index": 5,
            "Label": "6",
            "Size": [
                595.0,
                842.0
            ],
            "Text": "ҝүнүнүн ағлабатан һүдуду вə өдəнилəн мүтамади\nмəзунијјəт һүгугу вар.\nМаддə 25\nҺəр бир шəхс онун өзүнүн вə аилəсинин сəһһəт вə\nрифаһыны тəмин етмəк үчүн лазым олан, гида, ҝејим,\nтибби хидмəт вə лазыми сосиал тəминат да дахил\nолмагла һəјат сəвијјəси һүгугуна вə ишсизлик,\nхəстəлик, əлиллик, дул галма, гоҹалыг вə ондан\nасылы олмајан сəбəблəр үзүндəн јашајыш васитəлəринин\nитирилмəси заманы тəминат һүгугуна маликдир.\nАналыг вə ушаглыг хүсуси гајғы вə јардым алмаг\nһүгугуна маликдирлəр. Һəм никаһ нəтиҹəсиндə һəм дə\nникаһдан кəнар доғулмуш ушаглар ејни сосиал\nмүдафиəдəн истифадə етмəлидирлəр.\nМаддə 26\nҺəр бир шəхсин тəһсил һүгугу вар. Əн азы ибтидаи вə\nүмуми тəһсил пулсуз олмалыдыр. Ибтидаи тəһсил\nиҹбари олмалыдыр. Һəр кəс техники вə пешə тəһсили\nалмаг имканына малик олмалыдыр, али тəһсил дə һəр\nкəсин габилијјəти əсасында һамыја ејни дəрəҹəдə мүјəссəр\nолмалыдыр.\nТəһсил инсан шəхсијјəтинин там инкишафына вə инсан\nһүгуглары вə əсас азадлыглара һөрмəтин\nартырылмасына јөнəлдилмəлидир. Тəһсил халглар,\nирги вə дини груплар арасында гаршылыглы\nанлашманын, дөзүмлүлүјүн вə достлуғун\nмөһкəмлəндирилмəсинə вə Бирлəшмиш Миллəтлəрин сүлһү\nгорума саһəсиндə фəалијјəтинə јардым етмəлидир.\nВалидејнлəр өз азјашлы ушагларынын тəһсил нөвүнү\nсечмəкдə үстүнлүјə маликдирлəр.\nМаддə 27\nҺəр бир шəхс ҹəмијјəтин мəдəни һəјатында сəрбəст\nиштирак етмəк, инҹəсəнəтдəн һəзз алмаг, елми\nтəрəггидə иштирак етмəк вə онун фајдасындан\nистифадə етмəк һүгугуна маликдир.\nҺəр бир шəхс мүəллифи олдуғу елми, əдəби, вə инҹəсəнəт\nəсəрлəринин нəтиҹəсиндə мејдана чыхан мадди вə мəнəви\nмəнафелəринин горунмасы һүгугуна маликдир.\nМаддə 28\nҺəр бир шəхсин бу Бəјаннамəдə əкс олунмуш һүгуг вə\nазадлыгларын там тəмин олундуғу сосиал вə\nбејнəлхалг дүзүм һүгугу вар.\nМаддə 29"
        },
        "6": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "b41ce826c3b339a9fa5affbf5fda6ff6",
            "Index": 6,
            "Label": "7",
            "Size": [
                595.0,
                842.0
            ],
            "Text": "Һəр бир шəхс јалныз онун азад вə там инкишафы мүмкүн\nолдуғу ҹəмијјəт гаршысында вəзифəлəр дашыјыр.\nӨз һүгуг вə азадлыгларыны һəјата кечирəркəн һəр бир\nшəхс јалныз елə мəһдудијјəтлəрə мəруз гала билəр ки,\nонлар ганун тəрəфиндəн диҝəрлəринин һүгуг вə\nазадлыгларынын танынмасы вə һөрмəт олунмасынын\nтəмин едилмəси вə демократик ҹəмијјəтин əхлаги,\nиҹтимаи асајиш вə үмуми рифаһ тəлəблəрини өдəмəк\nмəгсəдилə тəјин едилмиш олсун.\nБу һүгуг вə азадлыгларын һəјата кечирилмəси\nБирлəшмиш Миллəтлəр Тəшкилатынын мəгсəд вə\nпринсиплəринə зидд олмамалыдыр.\nМаддə 30\nБу Бəјаннамəдə һеч нə һəр һансы дөвлəтə, шəхслəр групуна\nвə ајры-ајры шəхслəрə Бəјаннамəндə елан олунмуш һүгуг\nвə азадлыгларын мəһвинə јөнəлмиш һəр һансы фəалијјəтлə\nмəшғул олмаг вə ја һəр һансы һəрəкəти төрəтмəк һүгугунун\nверилмəси кими тəфсир олуна билмəз."
        }
    }
}
