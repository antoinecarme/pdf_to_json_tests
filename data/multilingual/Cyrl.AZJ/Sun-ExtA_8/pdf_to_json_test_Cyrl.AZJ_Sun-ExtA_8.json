{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467033,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "ИНСАН ҺҮГУГЛАРЫ ҺАГГЫНДА ҮМУМИ БƏЈАННАМƏ\nПРЕАМБУЛА\nБəшəр аилəсинин бүтүн үзвлəринə хас олан лəјагəт һиссинин вə онларын бəрабəр вə ајрылмаз\nһүгугларынын танынмасынын азадлыг, əдалəт вə үмуми сүлһүн əсасы олдуғуну нəзəрə алараг,\nинсан һүгугларына етинасызлыг вə нифрəтин бəшəријјəти дəһшəтə ҝəтирəн барбаризм һəрəкəтлəринə сəбəб\nолдуғуну вə инсанларын сөз вə етигад азадлығына малик, горху вə еһтијаҹдан азад олдуглары\nдүнјанын јарадылмасынын бəшəријјəтин əн али истəји олдуғуну нəзəрə алараг,\nинсанын сон васитə кими истибдад вə зүлмə гаршы гијама галхмаға мəҹбур олмамасыны тəмин етмəк\nүчүн инсан һүгугларынын ганунун һакимијјəти илə мүдафиə олунмасынын зəрурилијини нəзəрə алараг,\nхалглар арасында меһрибан мүнасибəтлəрин инкишафыны дəстəклəмəјин ваҹиблијини нəзəрə алараг,\nБирлəшмиш Миллəтлəрин халгларынын БМТ Низамнамəсиндə əсас инсан һүгугларына, инсан\nшəхсијјəтинин лəјагəт вə дəјəринə, киши вə гадынларын һүгуг бəрабəрлијинə инамларыны тəсдиг\nетдиклəрини вə даһа ҝениш азадлыг шəраитиндə сосиал тəрəгги вə һəјат шəраитинин\nјахшылашдырылмасына јардым етмəји гəт етдиклəрини нəзəрə алараг,\nүзв дөвлəтлəрин БМТ илə əмəкдашлыг шəраитиндə инсан һүгугларына вə əсас азадлыглара үмуми һөрмəт вə\nонлара əмəл олунмасына јардым етмəји өһдəлəринə ҝөтүрдүклəрини нəзəрə алараг,\nбу һүгуг вə азадлыгларын характеринин там шəкилдə дəрк олунмасынын һəмин өһдəлијин һəртəрəфли\nјеринə јетирилмəси үчүн бөјүк əһəмијјəт кəсб етдијини нəзəрə алараг,\nБМТ Баш Ассамблејасы\nИнсан һүгуглары Һаггында Үмуми Бəјаннамəни, һəр бир кəсин вə ҹəмијјəтин һəр бир органынын бу\nБəјаннамəни рəһбəр тутараг маарифчилик вə тəдрис јолу илə һəмин һүгуг вə азадлыглара һөрмəт\nолунмасына јардым етмəси вə милли вə бејнəлхалг сəвијјəдə тəрəггипəрвəр тəдбирлəр јолу илə, һəм\nтəшкилатын үзвү олан халглары, һəм дə онларын јурисдиксијасы алтында олан əразилəрин халглары\nарасында үмумиликдə вə еффектив танынмасы вə һəјата кечирилмəсинə сəј ҝөстəрмəлəри мəгсəдилə бүтүн\nхалглар вə бүтүн дөвлəтлəрин јеринə јетирмəјə ҹан атмалы олдуглары вəзифə кими бəјан едир.\nМаддə 1\nБүтүн инсанлар лəјагəт вə һүгугларына ҝөрə азад вə бəрабəр доғулурлар. Онларын шүурлары вə\nвиҹданлары вар вə бир-бирлəринə мүнасибəтдə гардашлыг руһунда давранмалыдырлар.\nМаддə 2\nҺəр бир шəхс иргиндəн, дəрисинин рəнҝиндəн, ҹинсиндəн, дилиндəн, дининдəн, сијаси вə диҝəр\nəгидəсиндəн, милли вə ја сосиал мəншəјиндəн, əмлак, сосиал мөвге вə диҝəр вəзијјəтиндəн асылы олмајараг\nбу Бəјаннамəдə елан олунмуш бүтүн һүгуг вə азадлыглара малик олмалыдыр.\nБундан əлавə, һəмин шəхсин мəнсуб олдуғу өлкəнин вə ја əразинин, һəмин əразинин мүстəгил, гəјјумлуг\nалтында олан, өзүидарəолунмајан вə ја суверенлији һəр һансы шəкилдə мəһдудлашмыш олмасындан асылы\nолмајараг, сијасы, һүгуги вə бејнəлхалг статусундан асылы олараг һеч бир ајры-сечкилик\nгојулмамалыдыр.\nМаддə 3\nҺəр бир шəхсин јашамаг, азадлыг вə шəхси тохунулмазлыг һүгугу вар.\nМаддə 4\nҺеч ким көлə вə ја асылы вəзијјəтдə сахланыла билмəз; гулдарлыг вə гул тиҹарəти бүтүн формаларда\nгадаған едилир.\nМаддə 5\nҺеч ким ишҝəнҹəјə вə ја гəддар, гејри-инсани вə ја онун лəјагəтини алчалдан мүнасибəтə вə ҹəзаја мəруз\nгалмамалыдыр.\nМаддə 6\nҺəр бир шəхс һарада олмасындан асылы олмајараг өзүнүн һүгуг субјектлтилијинин танынмасы һүгугуна\nмаликдир.\nМаддə 7\nБүтүн инсанлар ганун гаршысында бəрабəрдирлəр вə ганун тəрəфиндəн бəрабəр мүдафиə һүгугуна\nмаликдирлəр. Бүтүн инсанлар бу Бəјаннамəни позан һəр һансы ајры-сечкиликдəн вə белə ајры-сечкилијə\nһəр һансы ҹəһддəн бəрабəр мүдафиə олунма һүгугуна маликдирлəр.\nМаддə 8\nҺəр бир шəхс Конститусијанын вə ја ганунун она вердији һүгугларын позулмасы заманы сəлəаһијјəтли\nмилли мəһкəмəлəр тəрəфиндəн һүгугларынын бəрпа олунмасы һүгугуна маликдир.\nМаддə 9\nҺеч ким өзбашына һəбсə, тутулмаја вə ја сүрҝүнə мəруз гала билмəз.\nМаддə 10\nҺəр бир шəхс онун һүгуг вə вəзифəлəринин тəјини вə она гаршы ирəли сүрүлмүш ҹинајəт иттиһамынын\nəсаслылығынын мүəјјəнлəшдирилмəси үчүн онун ишинин мүстəгил вə битəрəф мəһкəмəдə, там бəрабəрлик\nəсасында, ашкарлыг вə əдалəтин бүтүн тəлəблəринин ҝөзлəнилмəси шəраитиндə бахылмасы һүгугуна\nмаликдир.\nМаддə 11\nҸинајəт төрəтмəкдə иттиһам олунан һəр бир шəхс ҝүнаһы она мүдафиə үчүн бүтүн имканларын тəмин олундуғу\nачыг мəһкəмə истинтагында гануни шəкилдə сүбут олунанадəк ҝүнаһсыз һесаб едилмəк һүгуна маликдир.\nҺеч бир кəс милли ганунвериҹилик вə ја бејнəлхалг һүгуга əсасəн төрəдилдији заман ҹинајəт һесаб\nедилмəјəн һəрəкəт вə ја һəрəкəтсизлик үчүн ҹинајəтдə иттиһам олуна билмəз. Ејни заманда ҹинајəтин\nтөрəдилдији заман тəтбиг олуна билəҹəк ҹəзадан даһа ағыры тəтбиг олуна билмəз.\nМаддə 12\nҺеч ким шəхси вə аилə һəјатына мүдахилəјə, евинин тохунулмазлығына, мəктублашмасынын ҝизлилијинə,\nшəрəф вə нүфузуна өзбашына гəсдə мəруз гала билмəз. Һəр бир шəхсин белə мүдахилə вə гəсдəн ганун\nтəрəфиндəн мүдафиə олунмаг һүгугу вар.\nМаддə 13",
            "Image": "8d27a72678a99db808bb4d09759db1db"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "Һəр бир шəхс һəр бир өлкə һүдудунда сəрбəст һəрəкəт етмəк вə јашајыш јери сечмəк һүгугуна маликдир.\nҺəр бир шəхс өз өлкəси дə дахил олмагла истəнилəн өлкəни тəрк етмəк вə өз өлкəсинə гајытмаг һүгугуна\nмаликдир.\nМаддə 14\nҺəр бир шəхс диҝəр өлкəлəрдə тəгибдəн сығынаҹаг ахтармаг вə бу сығынаҹагдан истифадə етмəк һүгугуна\nмаликдир.\nБу һүгуг һəгигəтəн дə гејри-сијаси ҹинајəт вə ја Бирлəшмиш Миллəтлəр Тəшкилатынын мəгсəд вə\nпринсиплəринə зидд һəрəкəт төрəдилмəсинə əсасланан тəгиблəр заманы истифадə олуна билмəз.\nМаддə 15\nҺəр бир шəхс вəтəндашлыг һүгугуна маликдир.\nҺеч ким өзбашына олараг вəтəндашлыгдан вə вəтəндашлығыны дəјишмəк һүгугундан мəһрум едилə билмəз.\nМаддə 16\nЈеткинлик јашына чатмыш кишилəр вə гадынлар ирги, милли вə дини əламəтлəринə ҝөрə һеч бир мəһдудијјəт\nгојулмадан никаһа дахил олмаг вə аилə гурмаг һүгугуна маликдирлəр. Онлар никаһа дахил оларкəн,\nникаһ мүддəтиндə вə онун позулмасы заманы ејни һүгуглардан истифадə едирлəр.\nНикаһ, никаһа дахил олан һəр ики тəрəфин азад вə там разылығы оларса бағлана билəр.\nАилə ҹəмијјəтин тəбии вə башлыҹа груп ваһидидир вə ҹəмијјəт вə дөвлəт тəрəфиндəн мүдафиə олунма һүгугуна\nмаликдир.\nМаддə 17\nҺəр бир шəхсин һəм тəкбашына, һəм дə диҝəрлəри илə бирликдə мүлкијјəтə саһиб олма һүгугу вар.\nҺеч ким өзбашына олараг мүлкијјəтдəн мəһрум едилə билмəз.\nМаддə 18\nҺəр бир шəхс дүшүнҹə, виҹдан вə дин азадлығы һүгугуна маликдир; бу һүгуга өз динини вə етигадыны\nдəјишмəк азадлығы вə өз дининə вə инанҹларына тəһсил, дуа вə дини вə ритуал ајинлəр заманы тəкликдə вə\nја башгалары илə бирликдə, ашкар вə ја фəрди шəкилдə етигад етмəк азадлығы дахилдир.\nМаддə 19\nҺəр бир шəхс əгидə вə ону сəрбəст ифадə етмəк азадлығы һүгугуна маликдир; бу һүгуга манеəсиз олараг\nəгидəјə малик олмаг вə информасија вə идејалары дөвлəт сəрһəдлəриндəн асылы олмајараг истəнилəн\nваситəлəрлə ахтармаг, əлдə етмəк вə јајмаг азадлығы дахилдир.\nМаддə 20\nҺəр бир шəхс динҹ јығынҹаглар вə ассосиасијалар азадлығы һүгугуна маликдир.\n2.Һеч бир шəхс һəр һансы бир ассосиасијаја гошулмаға мəҹбур едилə билмəз.\nМаддə 21\nҺəр бир шəхс дөвлəтин идарə олунмасында билаваситə вə ја азад шəкилдə сечилмиш нүмајəндəлəр\nваситəсилə иштирак етмəк һүгугуна маликдир.\n2.Һəр бир шəхс өз өлкəсиндə дөвлəт хидмəтиндə гуллуг етмəк үчүн бəрабəр имкана малик олмаг һүгугуна\nмаликдир.\nХалгын ирадəси игтидар һакимијјəтинин əсасы олмалыдыр; бу ирадə өз ифадəсини ҝизли сəсвермə јолу\nилə, үмуми вə бəрабəр сечки һүгугу вə ја сəсвермəнин азадлығыны тəмин едəн диҝəр ејнимəналы формалар\nəсасында кечирилəн мүтамади вə сахталашдырылмамыш сечкилəрдə тапмалыдыр.\nМаддə 22\nҺəр бир шəхс ҹəмијјəтин үзвү кими сосиал мүдафиə һүгугуна вə милли сəјлəр вə бејнəлхалг əмəкдашлыг јолу\nилə вə һəр бир дөвлəтин структуру вə ресурсларына ујғун олараг онун лəјагəтинин мүдафиəси вə\nшəхсијјəтинин азад инкишафы үчүн игтисади, сосиал вə мəдəни саһəлəрдə һүгуглара маликдир.\nМаддə 23\nҺəр бир шəхсин əмəк, сəрбəст иш јери сечмəк, əдалəтли вə јахшы иш шəраити вə ишсизликдəн мүдафиə һүгугу\nвар.\nҺəр бир шəхс һеч бир ајры-сечкилик олмадан ејни иш үчүн ејни əмəк һаггы алмаг һүгугуна маликдир.\nҺəр бир ишлəјəн шəхс, əмəјинин лазым ҝəлəрсə диҝəр сосиал мүдафиə васитəлəрилə тамамланан, онун өзүнүн\nвə аилəсинин лајигли доланышығыны тəмин едə билəн əдалəтли вə гəнаəтбəхш өдəнилмəси һүгугуна\nмаликдир.\nҺəр бир шəхсин һəмкарлар иттифагы јаратмаг вə өз сосиал марагларыны мүдафиə етмəк үчүн һəмкарлар\nиттифагларына дахил олмаг һүгугу вар.\nМаддə 24\nҺəр бир шəхсин истираһəт вə асудə вахт, о ҹүмлəдəн иш ҝүнүнүн ағлабатан һүдуду вə өдəнилəн мүтамади\nмəзунијјəт һүгугу вар.\nМаддə 25\nҺəр бир шəхс онун өзүнүн вə аилəсинин сəһһəт вə рифаһыны тəмин етмəк үчүн лазым олан, гида, ҝејим, тибби\nхидмəт вə лазыми сосиал тəминат да дахил олмагла һəјат сəвијјəси һүгугуна вə ишсизлик, хəстəлик,\nəлиллик, дул галма, гоҹалыг вə ондан асылы олмајан сəбəблəр үзүндəн јашајыш васитəлəринин\nитирилмəси заманы тəминат һүгугуна маликдир.\nАналыг вə ушаглыг хүсуси гајғы вə јардым алмаг һүгугуна маликдирлəр. Һəм никаһ нəтиҹəсиндə һəм дə\nникаһдан кəнар доғулмуш ушаглар ејни сосиал мүдафиəдəн истифадə етмəлидирлəр.\nМаддə 26\nҺəр бир шəхсин тəһсил һүгугу вар. Əн азы ибтидаи вə үмуми тəһсил пулсуз олмалыдыр. Ибтидаи тəһсил\nиҹбари олмалыдыр. Һəр кəс техники вə пешə тəһсили алмаг имканына малик олмалыдыр, али тəһсил дə\nһəр кəсин габилијјəти əсасында һамыја ејни дəрəҹəдə мүјəссəр олмалыдыр.\nТəһсил инсан шəхсијјəтинин там инкишафына вə инсан һүгуглары вə əсас азадлыглара һөрмəтин\nартырылмасына јөнəлдилмəлидир. Тəһсил халглар, ирги вə дини груплар арасында гаршылыглы\nанлашманын, дөзүмлүлүјүн вə достлуғун мөһкəмлəндирилмəсинə вə Бирлəшмиш Миллəтлəрин сүлһү горума\nсаһəсиндə фəалијјəтинə јардым етмəлидир.",
            "Image": "f758dbe758bd9b94bb04f5ddcdd157c7"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 6.336)}"
            ],
            "Text": "Валидејнлəр өз азјашлы ушагларынын тəһсил нөвүнү сечмəкдə үстүнлүјə маликдирлəр.\nМаддə 27\nҺəр бир шəхс ҹəмијјəтин мəдəни һəјатында сəрбəст иштирак етмəк, инҹəсəнəтдəн һəзз алмаг, елми тəрəггидə\nиштирак етмəк вə онун фајдасындан истифадə етмəк һүгугуна маликдир.\nҺəр бир шəхс мүəллифи олдуғу елми, əдəби, вə инҹəсəнəт əсəрлəринин нəтиҹəсиндə мејдана чыхан мадди вə\nмəнəви мəнафелəринин горунмасы һүгугуна маликдир.\nМаддə 28\nҺəр бир шəхсин бу Бəјаннамəдə əкс олунмуш һүгуг вə азадлыгларын там тəмин олундуғу сосиал вə\nбејнəлхалг дүзүм һүгугу вар.\nМаддə 29\nҺəр бир шəхс јалныз онун азад вə там инкишафы мүмкүн олдуғу ҹəмијјəт гаршысында вəзифəлəр дашыјыр.\nӨз һүгуг вə азадлыгларыны һəјата кечирəркəн һəр бир шəхс јалныз елə мəһдудијјəтлəрə мəруз гала билəр ки,\nонлар ганун тəрəфиндəн диҝəрлəринин һүгуг вə азадлыгларынын танынмасы вə һөрмəт олунмасынын\nтəмин едилмəси вə демократик ҹəмијјəтин əхлаги, иҹтимаи асајиш вə үмуми рифаһ тəлəблəрини өдəмəк\nмəгсəдилə тəјин едилмиш олсун.\nБу һүгуг вə азадлыгларын һəјата кечирилмəси Бирлəшмиш Миллəтлəр Тəшкилатынын мəгсəд вə\nпринсиплəринə зидд олмамалыдыр.\nМаддə 30\nБу Бəјаннамəдə һеч нə һəр һансы дөвлəтə, шəхслəр групуна вə ајры-ајры шəхслəрə Бəјаннамəндə елан олунмуш\nһүгуг вə азадлыгларын мəһвинə јөнəлмиш һəр һансы фəалијјəтлə мəшғул олмаг вə ја һəр һансы һəрəкəти төрəтмəк\nһүгугунун верилмəси кими тəфсир олуна билмəз.",
            "Image": "e3c168dd65b336139149c32951fc5c94"
        }
    }
}
