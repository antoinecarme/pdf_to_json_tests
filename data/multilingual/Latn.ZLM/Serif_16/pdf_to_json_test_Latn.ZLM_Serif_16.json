{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469518,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "PERISYTIHARAN HAK ASASI MANUSIA SEJAGAT\nMUKADDUMAH\nBahawasanya pengiktirafan keutuhan kemuliaan dan hak samarata serta asasi yang\ntak terpisah bagi seluruh umat manusia adalah asas kebebasan,keadilan dan\nkedamaian dunia.\nBahawasanya pengabaian serta penghinaan terhadap hak asasi manusia telah pun\nmengakibatkan tindakan terkutuk yang telah melanggari perasaan hati umat\nmanusia, dan munculnya sebuah dunia di mana manusia akan menikmati kebebasan\nberucap dan menganut kepercayaan serta kebebasan dari rasatakut dan citarasa\ntelah pun diisytiharkan sebagai aspirasi toragung seluruh umat manusia.\nSekiranya kita tidak mahu mendorong manusia dalam keadaan terdesak, sebagai\npilihan terakhir, memberontak mementang kezaliman serta penindasan, maka adalah\npenting bagi hak asasi manusia dipertahankan oleh kedaulatan undang-undang.\nBahawasanya adalah penting bagi memajukan perkembangan perhubungan\npersahabatan di antara negara-negara.\nBahawasanya rakyat Bangsa-Bangsa Bersatu, dalam Piagamnya telah sekali lagi\nmenegaskan kepercayaan mereka terhadap hak asasi manusia, terhadap kemuliaan\nserta nilaidiri manusia dan terhadap hak samarata lelaki dan perempuan dan telah\nmenetapkan keazaman untuk memajukan perkembangan sosial dan taraf hidup yang\nlebih sempurna dalam suasana kebebasan yang lebih luas.\nBahawasanya Negara-Negara Anggota telah berikrar untuk masing-masing\nmencapai, dengan kerjasama Bangsa-Bangsa Bersatu, pengutaraan kehormatan\nsejagat terhadap, serta pematuhan, hak asasi manusia dan kebebasan asasi.\nBahawasanya satu fahaman bersama terhadap hak serta kebebasan ini seluruhnya\nadalah terpenting demi menjadikan ikrar ini kenyataan sepenuhnya. MAKA DENGAN\nINI\nPerhimpunan agung mengisytiharkan\nPerisytiharan sejagat hak asasi manusia ini sebagai suatu ukuran bersama terhadap\npencapaian oleh seluruh umat manusia dan kesemua negara dengan tujuan supaya\nsetiap individu dan setiap badan masyarakat, dengan senantiasa mengingati\nPerisytiharan ini, hendaklah berazam melalui pengajaran dan pendidikan bagi\nmemajukan sanjungan terhadap seluruh hak-hak dan kebebasan ini dan secara\nlangkah-langkah berperingkat-peringkat, di bidang negara dan antarabangsa, bagi\nmenjaminkan pengkitirafan dan pematuhan sejagatnya yang berkesan, kedua-duanya\ndi antara negara-negara anggota masing-masing dan rakyat wilayah-wilayah di\nbawah bidangkuasa mereka.\nPerkara 1.\nSemua manusia dilahirkan bebas dan samarata dari segi kemuliaan dan hak-hak.\nMereka mempunyai pemikiran dan perasaan hati dan hendaklah bertindak di antara\nsatu sama lain dengan semangat persaudaraan.\nPerkara 2.",
            "Image": "b92c508d616da5e3554495c1c6579b46"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Setiap orang adalah berhak kepada semua hak-hak dan kebebasan yang termaktub\ndalam Perisytiharan ini, tanpa sebarang apa jua pembezaan, seperti bangsa, warna\nkulit, jantina, bahasa, ugama, faham politik atau lain-lain fahaman, asal-usul bangsa\nketurunan atau sosial harta-benda, kelahiran atau apa-apa taraf lain.\nSeterusnya, tiada sebarang pembezaan boleh dibuat berasaskan pada taraf politik\natau bidangkuasa ataupun antarabangsa sesebuah negara atau wilayah datangnya\nseseorang itu, sama ianya merdeka, bera\u00f9anah, tanpa pemerintahan sendiri atau\nberada di bawah apa-apa sekatan kedaulatan lainnya.\nPerkara 3.\nSetiap orang adalah berhak kepada nyawa, kebebasan dan keselamatan diri.\nPerkara 4.\nTiada sesiapa pun boleh diperhamba atau diperabdikan; keabdian dan dagangan\nhamba abdi hendaklah dilarang dalam semua bentuknya.\nPerkara 5.\nTiada sesiapa pun boleh dikenakan seksaan atau layanan atau hukuman yang zalim,\ntidak berperikemanusiaan atau menghinakan.\nPerkara 6.\nSetiap orang adalah berhak kepada pengiktirafan di mana jua sebagai seorang insan\ndi sisi undang-undang.\nPerkara 7.\nSemua orang adalah samarata di sisi undang-undang dan berhak tanpa apa-apa\npembezaan kepada perlindungan yang samarata di sisi undang-undang. Semua orang\nadalah berhak kepada perlindungan yang samarata daripada sebarang pembazaan\nyang melanggar Perisytiharan ini dan daripada sebarang hasutan terhadap\npembezaan sedemikian.\nPerkara 8.\nSetiap orang adalah berhak kepada pemulihan yang berkesan oleh tribunal-tribunal\nkebangsaan yang kompeten terhadap tindakan-tindakan yang melanggar hak-hak\nasasi yang diberikannya oleh perlembagaan atau oleh undang-undang.\nPerkara 9.\nTiada sesiapa pun boleh dikenakan tangkapan, tahanan atau pembuangan negeri\nsecara sewenang-wenangnya.\nPerkara 10.\nSetiap orang adalah berhak dengan samarata sepenuhnya kepada pembicaraan adil\ndan terbuka oleh suatu tribunal bebas dan saksama, dalam penetapan hak-hak dan\ntanggungannya dan sebarang tuduhan jenayah terhadapnya.\nPerkara 11.\nSetiap orang yang dituduh dengan kesalahan keseksaan adalah berhak dianggap",
            "Image": "1285610b563471097f69b3a2fb99a06d"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "tidak salah sehingga dibuktikan salah menurut undang-undang di dalam perbicaraan\nterbuka di mana dia telah diberikan segala jaminan yang perlu untuk pembelaannya.\nTiada sesiapa pun boleh diputuskan bersalah atas sebarang kesalahan keseksaan\noleh kerana sebarang tindakan atau ketinggalan yang tidak merupakan suatu\nkesalahan kesiksaan, di sisi undang-undang kebangsaan atau antarabangsa, pada\nmasa ianya dilakukan. Tiada pula boleh dikenakan sebarang hukuman yang lebih\nberat dari hukuman yang terpakai ketika kesalahan keseksaan itu dilakukan.\nPerkara 12.\nTiada sesiapa pun yang boleh dikenakan kepada sebarang gangguan sewenang-\nwenangnya terhadap keadaan peribadi, keluarga, rumahtangga atau surat-\nmenyuratnya, atau percerobohan ke atas maruah dan nama baiknya. Setiap orang\nberhak kepada perlindungan undang-undang terhadap gangguan atau percerobohan\nsedemikian.\nPerkara 13.\nSetiap orang adalah berhak kepada kebebasan bergerak dan bermastautin di dalam\nsempadan sesebuah negara.\nSetiap orang berhak meninggalkan mana-mana negara, termasuk negaranya\nsendiri,dan kembali semula ke negaranya.\nPerkara 14.\nSetiap orang berhak memohon dan menikmati perlindungan politik dalam negara lain\ndaripada sebarang aniaya.\nHak ini tidak boleh dituntut bagi pendakwaan yang benar-benar timbul daripada\nkesalahan bukan politik atau daripada tindakan yang bertentangan dengan tujuan-\ntujuan dan prinsip-prinsip Bangsa-Bangsa Bersatu.\nPerkara 15.\nSetiap orang adalah berhak kepada suatu kewarganegaraan.\nTiada sesiapa pun boleh dilucutkan kewarganegaraannya secara\nsewenangwenangnya atau dinafikan hak menukar kewarganegaraanya.\nPerkara 16.\nLelaki dan perempuan dewasa, tanpa mengira bangsa, kewarganegaraan atau\nugama, berhak berkahwin dan menubuhkan keluarga. Mereka adalah berhak kepada\nhak-hak samarata berhubung dengan perkahwinan, dalam tempoh masa perkahwinan\ndan pada pembubarannya.\nPerkahwinan hanya boleh dilaksanakan dengan persetujuan bebas dan sepenuhnya\noleh pihak-pihak yang bercadang untuk berkahwin.\nKeluarga adalah yunit kumpulan semulajadi dan asasi dalam masyarakat dan adalah\nberhak kepada perlindungan oleh masyarakat dan Negara.\nPerkara 17.\nSetiap orang berhak memiliki harta secara bersendirian serta secara berkongsi",
            "Image": "c5833a951bdca8ef0fe2a87c805de3a3"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "dengan orang lain.\nTiada sesiapa pun boleh dilucutkan harta-bendanya secara sewenang-wenangnya.\nPerkara 18.\nSetiap orang adalah berhak kepada kebebasan berfikir, perasaan hati dan ugama;\nhak ini termasuklah kebebasan menukar ugama atau kepercayaannya, dan\nkebebasan, samada secara bersendirian atau secara bersama-sama dengan orang-\norang lain dan secara terbuka atau bersendiri, menganuti ugama atau\nkepercayaannya melalui pengajaran, amalan, pemujaan dan pematuhan.\nPerkara 19.\nSetiap orang adalah berhak kepada kebebasan pendapat dan mengeluarkan fikiran;\nhak ini termasuklah kebebasan memegang pendapat tanpa gangguan dan menuntut,\nmenerima dan menyebarkan maklumat dan buah fikiran melalui sebarang media dan\ntanpa mengira sempadan.\nPerkara 20.\nSetiap orang adalah berhak kepada kebebasan berhimpun secara aman dan\nmenubuhkan persatuan.\nTiada sesiapa pun boleh dipaksa menjadi ahli mana-mana pertubuhan.\nPerkara 21.\nSetiap orang berhak mengambil bahagian dalam kerajaan negaranya, secara\nlangsung atau melalui wakil-wakil yang dipilih dengan bebas.\nSetiap orang adalah berhak kepada peluang samarata kepada perkhidmatan awam\ndalam negaranya.\nKemahuan rakyat hendaklah menjadi asas kewibawaan kerajaan; kemahuan ini\nhendaklah dibuktikan melalui pilihanraya berkala yang sejati yang mana hendaklah\ndiadakan secara sejagat dan samarata dan hendaklah diadakan secara undi sulit atau\nmelalui acara pengundian bebas yang ketara.\nPerkara 22.\nSetiap orang, sebagai anggota masyarakat, adalah berhak kepada keselamatan sosial\ndans berhak menjadikan suatu kenyataan, melalui usaha negara dan kerjasama\nantara-bangsa dan menurut organisai dan sumber-sumber dalam negara masing-\nmasing, hak-hak ekonomi, sosial dan kebudayaan yang termesti bagi kemuliaannya\ndan perkembangan bebas keperibadiannya.\nPerkara 23.\nSetiap orang adalah berhak kepada pekerjaan, kepada pemilihan pekerjaannya\nsecara bebas, kepada keadaan-keadaan pekerjaan yang adil dan berfaedah baginya\ndan kepada perlindungan daripada pengangguran.\nSetiap orang, tanpa sebarang pembezaan, adalah berhak kepada penggajian yang\nsama bagi kerja yang sama.\nSetiap orang yang bekerja adalah berhak kepada pembayaran saraan yang adil dan",
            "Image": "b541aee81cb888984f2120c4a16ee1ab"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "berfaedah baginya yang mana mempastikan buat diri dan keluarganya suatu\nkehidupan sesuai dengan kemuliaan manusia, dan yang mana ditambah, jika pertu,\noleh cara-cara perlindungan sosial yang lainnya.\nSetiap orang berhak menubuh dan menjadi ahli kesatuan sekerja bagi\nmemperlindungi kepentingan-kepentingannya.\nPerkara 24\nSetiap orang adalah berhak kepada rihat dan masa lapang, termasuk batasan\nmunasabah keatas masa bekerja dan cuti bergaji yang berkala.\nPerkara 25\nSetiap orang adalah berhak kepada suatu taraf hidup yang memadai bagi kesihatan\ndan kebajikan diri dan keluarganya, termasuklah makanan, pakaian, perumahan dan\npengawasan perubatan serta perkhidmatan sosial yang perlu, dan berhak kepada\nperlindungan ketika berlakunya pengangguran, kesakitan, ketidakupayaan,\ndiperjandaan, keuzuran atau lain-lain kekurangan kehidupan dalam keadaan di luar\nkawalannya.\nIbu dan anak adalah berhak kepada jagaan serta bantuan khas. Semua kanak-kanak,\nsamada dilahirkan di dalam maupun di luar nikah, hendaklah menikmati\nperlindungan sosial yang sama.\nPerkara 26.\n1)Setiap orang adalah berhak kepada pelajaran. Pelajaran hendaklah diberikan\npercuma, sekurang-kurangnya pada peringkat awal dan asasnya. Pelajaran peringkat\nawal hendaklah diwajibkan. Pelajaran teknikal serta profesional hendaklah\ndisediakan untuk umum dan pelajaran tinggi hendaklah mempunyai akses yang\nsamarata kepada semua orang atas dasar kebolehan.\nPelajaran hendaklah ditujukan kepada perkembangan sepenuhnya keperibadian\nmanusia dan ke arah memperkukuhkan lagi rasa hormat bagi hak-hak dan kebebasan\nasasi manusia, lanya hendaklah memupuk persefahaman, kesabaran dan\npersahabatan di kalangan semua negara, bangsa atau kumpulan-kumpulan ugama,\ndan hendaklah memajukan segala kegiatan Bangsa-Bangsa Bersatu demi memelihara\nkeamanan.\nIbu-bapa mempunyai hak terdahulu untuk memilih jenis pelajaran yang akan\ndiberikan kepada anak-anak mereka.\nPerkara 27.\nSetiap orang berhak secara bebas mengambil bahagian dalam kegiatan kebudayaan\nmasyarakatnya, menikmati kesenian dan sama-sama merasai kemajuan sains dan\nfaedah-faedahnya.\nSetiap orang adalah berhak kepada perlindungan kepentingan-kepentingan moral\ndan kebendaan hasil dari sebarang penghasilan sains, kesusasteraan atau kesenian\nyang mana ianya adalah penciptanya.\nPerkara 28.\nSetiap orang adalah berhak kepada suatu susunan sosial dan antarabangsa dalam",
            "Image": "8136a0b5a411d3cf5296bcd5d8760cd0"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "mana hak-hak asasi dan kebebasan yang termaktub dalam Perisytiharan ini boleh\ndijadikan kenyataan sepenuhnya.\nPerkara 29.\nSetiap orang mempunyai kewajipan terhadap masyarakat hanya dalam mana\nperkembangan keperibadiannya secara bebas dan seluruhnya termungkin.\nDalam mengamalkan hak-hak dan kebebasannya, setiap orang tertakluk hanya\nkepada batasan-batasan seperti yang ditentukan oleh undang-undang semata-mata\nbagi tujuan menjamin pengiktirafan dan penghormatan yang sepatutnya terhadap\nhak-hak dan kebebasan orang lain dan untuk mendekati keperluan-keperluan\nsepatutnya bagi akhlak, ketenteraman awam dan kebajikan umum dalam suatu\nmasyarakat yang demokratik.\nHak-hak dan kebebasan ini tidak boleh sama sekali diamalkan secara bertentangan\ndengan tujuan-tujuan dan prinsip-prinsip Bangsa-Bangsa Bersatu.\nPerkara 30.\nTiada apa-apa jua dalam Perisytiharan ini boleh ditafsirkan sebagi sedia tersirat\nmemberikan kepada mana-mana negara, kumpulan atau perseorangen sebarang hak\nuntuk melibatkan diri dalam apa-apa kegiatan atau melakukan apa-apa perbuatan\ndengan tujuan memusnahkan apa-apa hak dan kebebasan yang termaktub dalam\nPerisytiharan ini.",
            "Image": "4f15cd409912e4b38cdaec4fca417687"
        }
    }
}
