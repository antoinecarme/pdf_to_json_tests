{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469450,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "PERISYTIHARAN HAK ASASI MANUSIA SEJAGAT\nMUKADDUMAH\nBahawasanya pengiktirafan keutuhan kemuliaan dan hak samarata serta asasi yang tak terpisah\nbagi seluruh umat manusia adalah asas kebebasan,keadilan dan kedamaian dunia.\nBahawasanya pengabaian serta penghinaan terhadap hak asasi manusia telah pun mengakibatkan\ntindakan terkutuk yang telah melanggari perasaan hati umat manusia, dan munculnya sebuah dunia\ndi mana manusia akan menikmati kebebasan berucap dan menganut kepercayaan serta kebebasan dari\nrasatakut dan citarasa telah pun diisytiharkan sebagai aspirasi toragung seluruh umat manusia.\nSekiranya kita tidak mahu mendorong manusia dalam keadaan terdesak, sebagai pilihan terakhir,\nmemberontak mementang kezaliman serta penindasan, maka adalah penting bagi hak asasi manusia\ndipertahankan oleh kedaulatan undang-undang.\nBahawasanya adalah penting bagi memajukan perkembangan perhubungan persahabatan di antara\nnegara-negara.\nBahawasanya rakyat Bangsa-Bangsa Bersatu, dalam Piagamnya telah sekali lagi menegaskan\nkepercayaan mereka terhadap hak asasi manusia, terhadap kemuliaan serta nilaidiri manusia dan\nterhadap hak samarata lelaki dan perempuan dan telah menetapkan keazaman untuk memajukan\nperkembangan sosial dan taraf hidup yang lebih sempurna dalam suasana kebebasan yang lebih\nluas.\nBahawasanya Negara-Negara Anggota telah berikrar untuk masing-masing mencapai, dengan kerjasama\nBangsa-Bangsa Bersatu, pengutaraan kehormatan sejagat terhadap, serta pematuhan, hak asasi\nmanusia dan kebebasan asasi.\nBahawasanya satu fahaman bersama terhadap hak serta kebebasan ini seluruhnya adalah terpenting\ndemi menjadikan ikrar ini kenyataan sepenuhnya. MAKA DENGAN INI\nPerhimpunan agung mengisytiharkan\nPerisytiharan sejagat hak asasi manusia ini sebagai suatu ukuran bersama terhadap pencapaian\noleh seluruh umat manusia dan kesemua negara dengan tujuan supaya setiap individu dan setiap\nbadan masyarakat, dengan senantiasa mengingati Perisytiharan ini, hendaklah berazam melalui\npengajaran dan pendidikan bagi memajukan sanjungan terhadap seluruh hak-hak dan kebebasan ini\ndan secara langkah-langkah berperingkat-peringkat, di bidang negara dan antarabangsa, bagi\nmenjaminkan pengkitirafan dan pematuhan sejagatnya yang berkesan, kedua-duanya di antara\nnegara-negara anggota masing-masing dan rakyat wilayah-wilayah di bawah bidangkuasa mereka.\nPerkara 1.\nSemua manusia dilahirkan bebas dan samarata dari segi kemuliaan dan hak-hak. Mereka mempunyai\npemikiran dan perasaan hati dan hendaklah bertindak di antara satu sama lain dengan semangat\npersaudaraan.\nPerkara 2.\nSetiap orang adalah berhak kepada semua hak-hak dan kebebasan yang termaktub dalam\nPerisytiharan ini, tanpa sebarang apa jua pembezaan, seperti bangsa, warna kulit, jantina,\nbahasa, ugama, faham politik atau lain-lain fahaman, asal-usul bangsa keturunan atau sosial\nharta-benda, kelahiran atau apa-apa taraf lain.\nSeterusnya, tiada sebarang pembezaan boleh dibuat berasaskan pada taraf politik atau\nbidangkuasa ataupun antarabangsa sesebuah negara atau wilayah datangnya seseorang itu, sama\nianya merdeka, bera\u00f9anah, tanpa pemerintahan sendiri atau berada di bawah apa-apa sekatan\nkedaulatan lainnya.\nPerkara 3.\nSetiap orang adalah berhak kepada nyawa, kebebasan dan keselamatan diri.\nPerkara 4.\nTiada sesiapa pun boleh diperhamba atau diperabdikan; keabdian dan dagangan hamba abdi\nhendaklah dilarang dalam semua bentuknya.\nPerkara 5.\nTiada sesiapa pun boleh dikenakan seksaan atau layanan atau hukuman yang zalim, tidak\nberperikemanusiaan atau menghinakan.",
            "Image": "a576aba3246be959ec415b0c7f5b4b16"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Perkara 6.\nSetiap orang adalah berhak kepada pengiktirafan di mana jua sebagai seorang insan di sisi\nundang-undang.\nPerkara 7.\nSemua orang adalah samarata di sisi undang-undang dan berhak tanpa apa-apa pembezaan kepada\nperlindungan yang samarata di sisi undang-undang. Semua orang adalah berhak kepada perlindungan\nyang samarata daripada sebarang pembazaan yang melanggar Perisytiharan ini dan daripada\nsebarang hasutan terhadap pembezaan sedemikian.\nPerkara 8.\nSetiap orang adalah berhak kepada pemulihan yang berkesan oleh tribunal-tribunal kebangsaan\nyang kompeten terhadap tindakan-tindakan yang melanggar hak-hak asasi yang diberikannya oleh\nperlembagaan atau oleh undang-undang.\nPerkara 9.\nTiada sesiapa pun boleh dikenakan tangkapan, tahanan atau pembuangan negeri secara sewenang-\nwenangnya.\nPerkara 10.\nSetiap orang adalah berhak dengan samarata sepenuhnya kepada pembicaraan adil dan terbuka oleh\nsuatu tribunal bebas dan saksama, dalam penetapan hak-hak dan tanggungannya dan sebarang\ntuduhan jenayah terhadapnya.\nPerkara 11.\nSetiap orang yang dituduh dengan kesalahan keseksaan adalah berhak dianggap tidak salah\nsehingga dibuktikan salah menurut undang-undang di dalam perbicaraan terbuka di mana dia telah\ndiberikan segala jaminan yang perlu untuk pembelaannya.\nTiada sesiapa pun boleh diputuskan bersalah atas sebarang kesalahan keseksaan oleh kerana\nsebarang tindakan atau ketinggalan yang tidak merupakan suatu kesalahan kesiksaan, di sisi\nundang-undang kebangsaan atau antarabangsa, pada masa ianya dilakukan. Tiada pula boleh\ndikenakan sebarang hukuman yang lebih berat dari hukuman yang terpakai ketika kesalahan\nkeseksaan itu dilakukan.\nPerkara 12.\nTiada sesiapa pun yang boleh dikenakan kepada sebarang gangguan sewenang-wenangnya terhadap\nkeadaan peribadi, keluarga, rumahtangga atau surat-menyuratnya, atau percerobohan ke atas\nmaruah dan nama baiknya. Setiap orang berhak kepada perlindungan undang-undang terhadap\ngangguan atau percerobohan sedemikian.\nPerkara 13.\nSetiap orang adalah berhak kepada kebebasan bergerak dan bermastautin di dalam sempadan\nsesebuah negara.\nSetiap orang berhak meninggalkan mana-mana negara, termasuk negaranya sendiri,dan kembali\nsemula ke negaranya.\nPerkara 14.\nSetiap orang berhak memohon dan menikmati perlindungan politik dalam negara lain daripada\nsebarang aniaya.\nHak ini tidak boleh dituntut bagi pendakwaan yang benar-benar timbul daripada kesalahan bukan\npolitik atau daripada tindakan yang bertentangan dengan tujuan-tujuan dan prinsip-prinsip\nBangsa-Bangsa Bersatu.\nPerkara 15.\nSetiap orang adalah berhak kepada suatu kewarganegaraan.\nTiada sesiapa pun boleh dilucutkan kewarganegaraannya secara sewenangwenangnya atau dinafikan\nhak menukar kewarganegaraanya.\nPerkara 16.\nLelaki dan perempuan dewasa, tanpa mengira bangsa, kewarganegaraan atau ugama, berhak berkahwin",
            "Image": "7e7727b0d8005c7ec32f84d028849567"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "dan menubuhkan keluarga. Mereka adalah berhak kepada hak-hak samarata berhubung dengan\nperkahwinan, dalam tempoh masa perkahwinan dan pada pembubarannya.\nPerkahwinan hanya boleh dilaksanakan dengan persetujuan bebas dan sepenuhnya oleh pihak-pihak\nyang bercadang untuk berkahwin.\nKeluarga adalah yunit kumpulan semulajadi dan asasi dalam masyarakat dan adalah berhak kepada\nperlindungan oleh masyarakat dan Negara.\nPerkara 17.\nSetiap orang berhak memiliki harta secara bersendirian serta secara berkongsi dengan orang\nlain.\nTiada sesiapa pun boleh dilucutkan harta-bendanya secara sewenang-wenangnya.\nPerkara 18.\nSetiap orang adalah berhak kepada kebebasan berfikir, perasaan hati dan ugama; hak ini\ntermasuklah kebebasan menukar ugama atau kepercayaannya, dan kebebasan, samada secara\nbersendirian atau secara bersama-sama dengan orang-orang lain dan secara terbuka atau\nbersendiri, menganuti ugama atau kepercayaannya melalui pengajaran, amalan, pemujaan dan\npematuhan.\nPerkara 19.\nSetiap orang adalah berhak kepada kebebasan pendapat dan mengeluarkan fikiran; hak ini\ntermasuklah kebebasan memegang pendapat tanpa gangguan dan menuntut, menerima dan menyebarkan\nmaklumat dan buah fikiran melalui sebarang media dan tanpa mengira sempadan.\nPerkara 20.\nSetiap orang adalah berhak kepada kebebasan berhimpun secara aman dan menubuhkan persatuan.\nTiada sesiapa pun boleh dipaksa menjadi ahli mana-mana pertubuhan.\nPerkara 21.\nSetiap orang berhak mengambil bahagian dalam kerajaan negaranya, secara langsung atau melalui\nwakil-wakil yang dipilih dengan bebas.\nSetiap orang adalah berhak kepada peluang samarata kepada perkhidmatan awam dalam negaranya.\nKemahuan rakyat hendaklah menjadi asas kewibawaan kerajaan; kemahuan ini hendaklah dibuktikan\nmelalui pilihanraya berkala yang sejati yang mana hendaklah diadakan secara sejagat dan\nsamarata dan hendaklah diadakan secara undi sulit atau melalui acara pengundian bebas yang\nketara.\nPerkara 22.\nSetiap orang, sebagai anggota masyarakat, adalah berhak kepada keselamatan sosial dans berhak\nmenjadikan suatu kenyataan, melalui usaha negara dan kerjasama antara-bangsa dan menurut\norganisai dan sumber-sumber dalam negara masing-masing, hak-hak ekonomi, sosial dan kebudayaan\nyang termesti bagi kemuliaannya dan perkembangan bebas keperibadiannya.\nPerkara 23.\nSetiap orang adalah berhak kepada pekerjaan, kepada pemilihan pekerjaannya secara bebas, kepada\nkeadaan-keadaan pekerjaan yang adil dan berfaedah baginya dan kepada perlindungan daripada\npengangguran.\nSetiap orang, tanpa sebarang pembezaan, adalah berhak kepada penggajian yang sama bagi kerja\nyang sama.\nSetiap orang yang bekerja adalah berhak kepada pembayaran saraan yang adil dan berfaedah\nbaginya yang mana mempastikan buat diri dan keluarganya suatu kehidupan sesuai dengan kemuliaan\nmanusia, dan yang mana ditambah, jika pertu, oleh cara-cara perlindungan sosial yang lainnya.\nSetiap orang berhak menubuh dan menjadi ahli kesatuan sekerja bagi memperlindungi kepentingan-\nkepentingannya.\nPerkara 24\nSetiap orang adalah berhak kepada rihat dan masa lapang, termasuk batasan munasabah keatas masa\nbekerja dan cuti bergaji yang berkala.",
            "Image": "8ca6e5cda68ecee36617bc0f8e9fe083"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Perkara 25\nSetiap orang adalah berhak kepada suatu taraf hidup yang memadai bagi kesihatan dan kebajikan\ndiri dan keluarganya, termasuklah makanan, pakaian, perumahan dan pengawasan perubatan serta\nperkhidmatan sosial yang perlu, dan berhak kepada perlindungan ketika berlakunya pengangguran,\nkesakitan, ketidakupayaan, diperjandaan, keuzuran atau lain-lain kekurangan kehidupan dalam\nkeadaan di luar kawalannya.\nIbu dan anak adalah berhak kepada jagaan serta bantuan khas. Semua kanak-kanak, samada\ndilahirkan di dalam maupun di luar nikah, hendaklah menikmati perlindungan sosial yang sama.\nPerkara 26.\n1)Setiap orang adalah berhak kepada pelajaran. Pelajaran hendaklah diberikan percuma, sekurang-\nkurangnya pada peringkat awal dan asasnya. Pelajaran peringkat awal hendaklah diwajibkan.\nPelajaran teknikal serta profesional hendaklah disediakan untuk umum dan pelajaran tinggi\nhendaklah mempunyai akses yang samarata kepada semua orang atas dasar kebolehan.\nPelajaran hendaklah ditujukan kepada perkembangan sepenuhnya keperibadian manusia dan ke arah\nmemperkukuhkan lagi rasa hormat bagi hak-hak dan kebebasan asasi manusia, lanya hendaklah\nmemupuk persefahaman, kesabaran dan persahabatan di kalangan semua negara, bangsa atau\nkumpulan-kumpulan ugama, dan hendaklah memajukan segala kegiatan Bangsa-Bangsa Bersatu demi\nmemelihara keamanan.\nIbu-bapa mempunyai hak terdahulu untuk memilih jenis pelajaran yang akan diberikan kepada anak-\nanak mereka.\nPerkara 27.\nSetiap orang berhak secara bebas mengambil bahagian dalam kegiatan kebudayaan masyarakatnya,\nmenikmati kesenian dan sama-sama merasai kemajuan sains dan faedah-faedahnya.\nSetiap orang adalah berhak kepada perlindungan kepentingan-kepentingan moral dan kebendaan\nhasil dari sebarang penghasilan sains, kesusasteraan atau kesenian yang mana ianya adalah\npenciptanya.\nPerkara 28.\nSetiap orang adalah berhak kepada suatu susunan sosial dan antarabangsa dalam mana hak-hak\nasasi dan kebebasan yang termaktub dalam Perisytiharan ini boleh dijadikan kenyataan\nsepenuhnya.\nPerkara 29.\nSetiap orang mempunyai kewajipan terhadap masyarakat hanya dalam mana perkembangan\nkeperibadiannya secara bebas dan seluruhnya termungkin.\nDalam mengamalkan hak-hak dan kebebasannya, setiap orang tertakluk hanya kepada batasan-batasan\nseperti yang ditentukan oleh undang-undang semata-mata bagi tujuan menjamin pengiktirafan dan\npenghormatan yang sepatutnya terhadap hak-hak dan kebebasan orang lain dan untuk mendekati\nkeperluan-keperluan sepatutnya bagi akhlak, ketenteraman awam dan kebajikan umum dalam suatu\nmasyarakat yang demokratik.\nHak-hak dan kebebasan ini tidak boleh sama sekali diamalkan secara bertentangan dengan tujuan-\ntujuan dan prinsip-prinsip Bangsa-Bangsa Bersatu.\nPerkara 30.\nTiada apa-apa jua dalam Perisytiharan ini boleh ditafsirkan sebagi sedia tersirat memberikan\nkepada mana-mana negara, kumpulan atau perseorangen sebarang hak untuk melibatkan diri dalam\napa-apa kegiatan atau melakukan apa-apa perbuatan dengan tujuan memusnahkan apa-apa hak dan\nkebebasan yang termaktub dalam Perisytiharan ini.",
            "Image": "14f9dcf656f52e72ec596a76e9f7ebd7"
        }
    }
}
