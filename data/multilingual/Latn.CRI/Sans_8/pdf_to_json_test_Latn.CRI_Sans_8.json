{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581466609,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "Declara\u00e7\u00f3n Universal di Dir\u00eatu di H\u00f3m\u00e9\nCu Assembleia Geral ploclam\u00e1 ni resolu\u00e7\u00f3n di 217 (III) di 10 di Dezemblo di 1948\nPle\u00e2mbulo\nPunda dignidade di tudo ngu\u00ea di mundu e dir\u00eatu d'inem igual e andeji cu a na p\u00f4 b\u00eand\u00ea fa s\u00e1 st\u00ea di liberdade, di justi\u00e7a e di paz ni mundu;\nPunda fata di conheximentu e displ\u00eazu di dir\u00eatu di h\u00f3m\u00e9 plovoc\u00e1 atu di malvadez cu ca revolt\u00e1 cunxen\u00e7a di tudu h\u00f3m\u00e9 di mundu e punda ua mundu cu tudu ngu\u00ea ca p\u00f4 sa livli, p\u00ea p\u00f4 fl\u00e1 e p\u00ea p\u00f4 qu\u00eal\u00ea ni cu\u00e1\ncu\u00ea m\u00eass\u00ea, s\u00ea mendu e s\u00ea mis\u00e9ria, f\u00f4 ploclamadu cuma cu\u00e1 maxi importanti cu h\u00f3m\u00e9 invent\u00e1;\nPunda plote\u00e7\u00f3n di dir\u00eatu di h\u00f3m\u00e9 baseado ni ua ligime di dir\u00eatu s\u00e1 importante lumadu, pa h\u00f3m\u00e9 na s\u00e1 obligado utiliz\u00e1, cuma ultimu recurso, livolta contla tirania e opress\u00f3n;\nPunda \u00ea s\u00e1 importante lumadu conselh\u00e1 disenvolvimentu di amizade entre tudu t\u00e9la;\nPunda ni Cata, tudu p\u00f4v\u00f4 di Na\u00e7\u00f3n Unida ploclam\u00e1 \u00f4tl\u00f4 v\u00ea, f\u00e9 d'inen ni dir\u00eatu di h\u00f3m\u00e9 cu di muala e nen declar\u00e1 cuma nen s\u00e1 lesovido melhor\u00e1 ploglesso social pa tudu ngu\u00ea t\u00ea milh\u00f3 vida ni ua liberdade maxi\nnglandji;\nPunda tudu Estado memblu xin\u00e1 complomissu cuma nen ca ba plomov\u00ea, ni coopera\u00e7\u00f3n cu Organiza\u00e7\u00f3n di Na\u00e7\u00f3n Unida, lisp\u00eatu universal e efetivo di dir\u00eatu di h\u00f3m\u00e9 e di liberdade maxi importanti;\nPunda ua m\u00eama conce\u00e7\u00f3n di nen dir\u00eatu cu liberdade s\u00e9 sa importanti lumadu pa p\u00f4 cumpli complomisso s\u00e9:\nAssembleia Geral\nCa ploclam\u00e1 Declara\u00e7\u00f3n Universal di Dir\u00eatu di H\u00f3m\u00e9 s\u00e9 cuma ua cu\u00e1 bu\u00e1 pa tudu p\u00f4v\u00f4 cu t\u00e9la di mundu p\u00f4 f\u00e9, pa tudu ngu\u00ea cu tudu organiza\u00e7\u00f3n di t\u00e9la, p\u00f4 na txil\u00e9 ni cabe\u00e7a fa, f\u00e9 tudu cu\u00e1 cu nen c\u00e1 p\u00f4ji, p\u00e1\nmelhor\u00e1 ensino cu educa\u00e7\u00f3n, disenvolv\u00ea lisp\u00eatu di dir\u00eatu cu liberdade, tlab\u00e1 pa p\u00f4 conc\u00ea e pa p\u00f4 platic\u00e1 tudu cu\u00e1 s\u00e9 ni tudu Estado memblu e ni t\u00e9la cu naxi t\u00ea dependenxa fa.\nArtigo 1\u00ba\nTudu ngu\u00ea di mundu ca nanc\u00ea livli e igual ni dignidade e ni dir\u00eatu. Punda nen ca pens\u00e1 e nen t\u00ea cunxensa, sel\u00e1 nen f\u00e9 tudu cu\u00e1 cu ten\u00e7\u00f3n de lum\u00f3n.\nArtigo 2\u00ba\nTudu ngu\u00ea ca p\u00f4 fl\u00e1 ni dir\u00eatu cu liberdade cu sa ploclamadu ni Declara\u00e7\u00f3n s\u00e9, s\u00ea distin\u00e7\u00f3n, m\u00f3 fala di la\u00e7a, di c\u00f4l\u00f4, di sexo, di lungua, di religi\u00f4n, di pensamento pol\u00edtico \u00f4 \u00f4tlo, di natureza di t\u00e9la \u00f4 di\nsociedade, di liqueza, di naximentu \u00f4 qualqu\u00e9 \u00f4tlo situa\u00e7\u00f3n.\nAl\u00e9n di cu\u00e1 s\u00e9, a na ca p\u00f4 f\u00e9 n\u00ea ua separa\u00e7\u00f3n baseado ni estatuto pol\u00edtico, jur\u00eddico \u00f4 di t\u00e9la di qualqu\u00e9 ngu\u00ea, m\u00eamu xi t\u00e9la s\u00e9 conquist\u00e1 dependenxa z\u00e1 \u00f4 xi \u00ea naxi t\u00ea fa.\nArtigo 3\u00ba\nTudu ngu\u00ea t\u00ea dir\u00eatu di vida, di liberdade e di seguran\u00e7a pessoal.\nArtigo 4\u00ba\nN\u00ea ua ngu\u00ea ca p\u00f4 viv\u00ea ni esclavatura fa; esclavatura cu bend\u00ea \u00f4 copl\u00e1 esclavo s\u00e1 ploibido.\nArtigo 5\u00ba\nN\u00ea ua ngu\u00ea na ca p\u00f4 s\u00ea tlatadu cu clueldade e s\u00ea clo\u00e7\u00f3n fa.\nArtigo 6\u00ba\nTudu ngu\u00ea t\u00ea dir\u00eatu pa tlat\u00e9 cu justi\u00e7a ni tudu lugu\u00e9\nArtigo 7\u00ba\nTudu ngu\u00e9 s\u00e1 igual p\u00ea cumpli lei di t\u00e9la e sel\u00e1 lei s\u00e9 plot\u00eag\u00ea tudu ngu\u00ea s\u00ea f\u00e9 distin\u00e7\u00f3n. Sel\u00e1 tudu ngu\u00ea s\u00e1 plotegido s\u00ea distin\u00e7\u00f3n contla qualqu\u00e9 cu\u00e1 cu s\u00e1 contla Declara\u00e7\u00f3n s\u00e9 e contla tudu cu\u00e1 cu c\u00e1 plovoc\u00e1\nmali s\u00e9.\nArtigo 8\u00ba\nTudu ngu\u00ea t\u00ea dir\u00eatu di lecol\u00ea ni stluvi\u00e7u di t\u00e9la d\u00ea, contla qualqu\u00e9 situa\u00e7\u00f3n cu ca viol\u00e1 dir\u00eatu maxi importanti cu s\u00e1 ni Constitui\u00e7\u00f3n e ni lei.\nArtigo 9\u00ba",
            "Image": "31b92f54328e549d7786bd4222f06d32"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "N\u00ea ua ngu\u00ea na ca p\u00f4 s\u00e1 plesu fa e a na ca p\u00f4 mand\u00e1 ni ua ngu\u00ea ba \u00f4tlo t\u00e9la s\u00ea motivo fa.\nArtigo 10\u00ba\nTudu ngu\u00ea t\u00ea m\u00eamu dir\u00eatu ni tlibunal, cu toc\u00e1 tlat\u00e1 tudu cu\u00e1 di ngu\u00ea s\u00e9 cu justi\u00e7a, s\u00ea plijudiqu\u00e9 di qualqu\u00e9 modo.\nArtigo 11\u00ba\nTudu ngu\u00ea cu s\u00e1 cusado di f\u00e9 qualqu\u00e9 cu\u00e1 s\u00e1 n\u00f4centxi ant\u00ea cu a ca julgu\u00e9 publicamente ni tlibunal e sel\u00e1 a d\u00e9 possibilidade p\u00ea p\u00f4 d\u00eaf\u00eand\u00ea ubu\u00ea d\u00ea contla cusa\u00e7\u00f3n s\u00e9.\nA na ca p\u00f4 conden\u00e1 ua ngu\u00ea fa, xi ni momento cu\u00ea f\u00e9 mali, pena cu ca castig\u00e1 mali s\u00e9 na s\u00e1 esclito ni livlu di justi\u00e7a di tel\u00e1 d\u00ea \u00f4 ni livlu di justi\u00e7a internacional. A na ca p\u00f4 d\u00e9 ua castigo maxi pesado fa, xi ni\ndj\u00e1 cu\u00ea f\u00e9 mali, pena s\u00e9 maxi pesado na tava s\u00e9n fa.\nArtigo 12\u00ba\nA na ca p\u00f4 incomod\u00e1 s\u00ea motivo ua ngu\u00ea ni vida d\u00ea fa, ni familia d\u00ea fa, ni k\u00e9 d\u00ea fa, ni cata d\u00ea fa, e a na ca p\u00f4 toqu\u00e9 ni honra n\u00ea reputa\u00e7\u00f3n d\u00ea fa. Sel\u00e1 lei di tel\u00e1 d\u00ea ploteg\u00ea contla tudu mali s\u00e9.\nArtigo 13\u00ba\nTudu ngu\u00ea t\u00ea dir\u00eatu di nd\u00e1 e coi\u00ea k\u00e9 d\u00ea n'dentlu di t\u00e9la d\u00ea.\nTudu ngu\u00ea t\u00ea dir\u00eatu di x\u00ea di t\u00e9la andji \u00ea s\u00e1 n\u00ea, di t\u00e9la d\u00ea tudaxi, e \u00ea t\u00ea dir\u00eatu di bil\u00e1 ba t\u00e9la d\u00ea ola \u00ea m\u00eass\u00ea.\nArtigo 14\u00ba\nTudu ngu\u00ea cu s\u00e1 plesseguido ni ua t\u00e9la \u00ea t\u00ea dir\u00eatu di plocul\u00e1 plote\u00e7\u00f3n ni \u00f4tlo t\u00e9la, e \u00ea s\u00e1 obligado pa d\u00e9 plote\u00e7\u00f3n.\nMaji dir\u00eatu s\u00e9 na ca val\u00ea fa xi qualqu\u00e9 ngu\u00ea comet\u00ea ua clime \u00f4 xi \u00ea na lispet\u00e1 tudu mandamento di Na\u00e7\u00f3n Unida fa.\nArtigo 15\u00ba\nTudu ngu\u00ea t\u00ea dir\u00eatu di t\u00ea ua nacionalidade.\nA na ca p\u00f4 txil\u00e1 ua ngu\u00ea nacionalidade d\u00ea fa n\u00ea obligu\u00e9 mud\u00e1 nacionalidade d\u00ea fa.\nArtigo 16\u00ba\nTudu h\u00f3m\u00e9 cu muala t\u00ea dir\u00eatu di cas\u00e1 e di flom\u00e1 familia, ola cu nen ca t\u00ea daji, s\u00ea pi\u00e1 la\u00e7a, nacionalidade \u00f4 religi\u00f3n. Tudu nen t\u00ea m\u00eamu dir\u00eatu, ola nen s\u00e1 casadu e ola cas\u00e1 ca blag\u00e1.\nA na ca p\u00f4 oblig\u00e1 h\u00f3m\u00e9 cu muala cas\u00e1 fa.\nFamilia s\u00e1 base di tudu sociedade e \u00ea t\u00ea dir\u00eatu di plote\u00e7\u00f3n di sociedade e di Estado.\nArtigo 17\u00ba\nTudu ngu\u00ea, xi \u00ea s\u00e1 \u00eal\u00ea tan \u00f4 zuntadu cu \u00f4tlo ngu\u00ea, t\u00ea dir\u00eatu di propriedade.\nA na ca p\u00f4 txil\u00e1 s\u00ea motivo qualqu\u00e9 b\u00e9n di ua ngu\u00ea fa.\nArtigo 18\u00ba\nTudu ngu\u00ea t\u00ea dir\u00eatu di pensamento, di cunxen\u00e7a e di religi\u00f3n; dir\u00eatu s\u00e9 ca implic\u00e1 liberdade di mud\u00e1 di religi\u00f3n \u00f4 di convi\u00e7\u00f3n, liberdade di manifest\u00e1 religi\u00f3n \u00f4 convi\u00e7\u00f3n, ua ngu\u00ea tan \u00f4 zuntado cu \u00f4tlo ngu\u00ea,\npublicamente \u00f4 non, ni tudu cu\u00e1 di tel\u00e1.\nArtigo 19\u00ba\nTudu ngu\u00ea t\u00ea dir\u00eatu di liberdade di opini\u00f3n e di fl\u00e1. A na ca p\u00f4 plijudic\u00e1 n\u00ea ua ngu\u00ea fa punda \u00ea manifest\u00e1 opini\u00f3n d\u00ea e \u00ea ca p\u00f4 gol\u00f3, l\u00eac\u00eab\u00ea e uang\u00e1 , ni qualqu\u00e9 xitu cu\u00ea m\u00eass\u00ea, tudu pensamentu d\u00ea, tudu ideia\nd\u00ea, modo cu \u00ea m\u00eass\u00ea.\nArtigo 20\u00ba\nTudu ngu\u00ea t\u00ea dir\u00eatu di liberdade di reuni\u00f3n e di associa\u00e7\u00f3n.\nA na ca p\u00f4 oblig\u00e1 ne ua ngu\u00ea di f\u00e9 patxi de ua associa\u00e7\u00f3n f\u00e1.\nArtigo 21\u00ba",
            "Image": "d76d7d70cafa567c1a6deb561ea91f73"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "Tudu ngu\u00ea t\u00ea dir\u00eatu di particip\u00e1 ni tudu assunto di tela d\u00ea, \u00ea p\u00f4 sa \u00eal\u00ea m\u00e9 \u00f4 \u00ea ca p\u00f4 mand\u00e1 ua ngu\u00ea cu\u00ea m\u00eass\u00ea.\nTudu ngu\u00ea t\u00ea dir\u00eatu di lut\u00e1 ni tudu situa\u00e7\u00f3n di estado di t\u00e9la d\u00ea.\nVont\u00e9 di povo s\u00e1 base de autoridade di pod\u00ea di Estado, vont\u00e9 s\u00e9 ca manifest\u00e1 ni el\u00ea\u00e7\u00f3n livli e justu cu ca realiz\u00e1 cu data mlacado z\u00e1 ni lei baseado ni voto secleto e cu tudu ngu\u00ea t\u00ea liberdade di voto.\nArtigo 22\u00ba\nTudu ngu\u00ea, cuma \u00ea s\u00e1 memblo di sociedade, \u00ea t\u00ea dir\u00eatu di t\u00ea seguran\u00e7a social. Andeji \u00ea t\u00ea dir\u00eatu di pidji p\u00ea g\u00f3z\u00e1 di dir\u00eatu econ\u00f3mico, social e cultural gla\u00e7a a saclifi\u00e7u di tudu ngu\u00ea di t\u00e9la d\u00ea, e di copera\u00e7\u00f3n\ninternacional.\nArtigo 23\u00ba\nTudu ngu\u00ea t\u00ea dir\u00eatu di tlab\u00e1, di c\u00f4i\u00ea tlab\u00e1 cu\u00ea m\u00eass\u00ea e di tudu plote\u00e7on pa na txil\u00e9 di sluvi\u00e7u fa.\nTudu ngu\u00ea s\u00ea disclimina\u00e7\u00f3n cu c\u00e1 f\u00e9 ua casta di stluvi\u00e7u, tudu ngu\u00ea s\u00e9, t\u00ea ua migida di g\u00ealo s\u00e9 m\u00e9.\nTudu ngu\u00ea cu ca tlab\u00e1 sel\u00e1 \u00ea l\u00eac\u00eab\u00ea g\u00ealu cu ca d\u00e1 p\u00ea viv\u00ea baleladu cu familia d\u00ea s\u00ea pass\u00e1 afli\u00e7\u00f3n.\nTudu ngu\u00ea cu m\u00eass\u00ea, t\u00ea dir\u00eatu di junt\u00e1 glupu cu otl\u00f4 ngu\u00ea p\u00e1 fund\u00e1 sindicato di d\u00eafend\u00ea interesse di glupo s\u00e9.\nArtigo 24\u00ba.\nTudu ngu\u00ea t\u00ea dir\u00eatu di descanso, e goz\u00e1 f\u00e9lia tudu anu, e \u00f3la cu \u00e9 ca lentl\u00e1 f\u00e9lia s\u00e9, sel\u00e1 patl\u00f3n \u00f4 estado pagu\u00e9 vencimento.\nArtigo 25\u00ba.\nTudu ngu\u00ea t\u00ea dir\u00eatu di t\u00ea vida baleladu p\u00ea p\u00f4 goz\u00e1 di sa\u00f4ji \u00eal\u00ea cu familia d\u00ea, t\u00ea cum\u00e9, l\u00f4pa, k\u00e9, d\u00f4t\u00f4l\u00f4 cu minjan. \u00ca t\u00ea dir\u00eatu di seguran\u00e7a social, \u00f3la \u00ea s\u00e1 s\u00ea stluvi\u00e7u, ni duentxi, xi \u00ea s\u00f4fl\u00ea acidente, xi \u00ea bil\u00e1 v\u00e9 \u00f4\nn'\u00f4tl\u00f4 situa\u00e7\u00f3n cu na ca d\u00e9 meio p\u00ea p\u00f4 viv\u00ea, contla vont\u00e9 d\u00ea.\nMaternidade cu mina piquina t\u00ea dir\u00eatu di zuda cu assist\u00eancia. Tudu mina piquina m\u00eamu cu na s\u00e1 mina di h\u00f3m\u00e9 \u00f4 muala casadu fa, t\u00ea dir\u00eatu di plote\u00e7\u00f3n social.\nArtigo 26\u00ba.\nTudu ngu\u00ea t\u00ea dir\u00eatu di educa\u00e7\u00f3n. Estado toc\u00e1 pag\u00e1 ensino b\u00e1sico da tudu ngu\u00ea. Ensino b\u00e1sico s\u00e1 obligat\u00f3rio. Ensino t\u00e9cnico cu profissional toc\u00e1 zisti ni tudu xitu e tudu ngu\u00ea cu m\u00eass\u00ea f\u00e9 cursu superior sel\u00e1\nd\u00e9ss\u00e9 xi \u00ea t\u00ea condi\u00e7\u00f3n p\u00ea f\u00ea.\nSel\u00e1 educa\u00e7\u00f3n contribui pa desenvolvimento di h\u00f3m\u00e9, lefo\u00e7\u00e1 dir\u00eatu cu liberdade maxi importanti di h\u00f3m\u00e9 s\u00e9. Andeji \u00ea toc\u00e1 f\u00e9 tudu cu\u00e1 pa zisti complen\u00e7\u00f3n, toler\u00e2ncia cu amizade entre tudu na\u00e7\u00f3n cu tudu la\u00e7a\n\u00f4 religi\u00f3n, e desenvolvimento di tudu cu\u00e1 cu Na\u00e7\u00f3n Unida ca f\u00e9 pa tudu ngu\u00ea t\u00ea paz.\nTudu p\u00e9 s\u00f3 ca coi\u00ea qu\u00ea tipu de educa\u00e7\u00f3n cu sa milh\u00f3 pa mina d\u00ea.\nArtigo 27\u00ba\nTudu ngu\u00ea t\u00ea dir\u00eatu di particip\u00e1 ni cultura di regi\u00f3n d\u00ea, ni desenvolvimento cient\u00edfico e lucl\u00e1 cu\u00ea.\nTudu ngu\u00ea t\u00ea dir\u00eatu di prote\u00e7\u00f3n di interesse moral e material di tudu tlab\u00e1 cient\u00edfico, liter\u00e1rio e art\u00edstico cu\u00ea f\u00e9.\nArtigo 28\u00ba\nTudu ngu\u00ea t\u00ea dir\u00eatu di f\u00e9 pa zisti, ni plano social cu ni plano internacional, ua modo di dir\u00eatu e liberdade cu s\u00e1 ni Declara\u00e7\u00f3n s\u00e9, s\u00e1 cu\u00e1 ved\u00e9.\nArtigo 29\u00ba\nQualqu\u00e9 ngu\u00e9 t\u00ea obliga\u00e7\u00f3n ni glupu d\u00ea, e xi \u00ea na sa ni glupu s\u00e9 fa, \u00ea na ca desenvolv\u00ea fa.\n\u00d3la qualqu\u00e9 ngu\u00ea ca goz\u00e1 dir\u00eatu cu liberdade, sel\u00e1 \u00ea cumpli lei pa plomov\u00ea lisp\u00eatu di dir\u00eatu cu di liberdade d'\u00f4tlo ngu\u00ea, pa moral, lei di govenu e gozo geral ni democracia s\u00e1 cu\u00e1 ved\u00e9.\nTudu dir\u00eatu cu liberdade s\u00e9 na ca p\u00f4 zisti contla vont\u00e9 di Na\u00e7\u00f3n Unida.\nArtigo 30\u00ba\nTudu cu\u00e1 cu s\u00e1 ni Declara\u00e7\u00f3n s\u00e9 na ca p\u00f4 plimiti qualqu\u00e9 Estado, glupu \u00f4 ngu\u00ea di f\u00e9 qualqu\u00e9 cu\u00e1 cu ca p\u00f4 plijudic\u00e1 tudu dir\u00eatu cu liberdade cu s\u00e1 ni ducumento s\u00e9.",
            "Image": "062ed2f811a7c2d367afc9e29d7b77d6"
        }
    }
}
