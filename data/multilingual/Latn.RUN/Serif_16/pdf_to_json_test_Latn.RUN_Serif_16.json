{
    "MetaData": {
        "Author": null,
        "Creation_Date": 1581470523,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "0743ae1175dbf097447388b5784c7055",
            "Index": 0,
            "Label": "1",
            "Size": [
                595.0,
                842.0
            ],
            "Text": "7IBIMENYESHEJWE N'AMAKUNGU KU NGINGO ZUBAHIRIZA ZINA MUNTU WESE\nIntangamarara\nIbonye ko kwemera ko abantu bose bategerezwa guhabwa agateka n'ukubahirizwa\nkimwe, ari ryo shingiro ryukwishira n'ukwizana, ubutungane n'amahoro kw'isi.\nIbonye ko kutemera n'ukudakwirikiza ingingo zubahiriza zina muntu vyatumye\nhakorwa amabi atagira uko avugwa kandi ko isi izira ubwicanyi n'amaganya, abantu\nbose bakavuga kandi bakemera uko bavyifuza ari yo yemejwe ko zina muntu wese\nanyotewe imbere ya vyose.\nIbonye ko ari nkenerwa ko ingingo zubahiriza zina muntu zubahirizwa n'amategeko\natomoye kugira ngo umuntu, aburaniwe, ntaruhire kwiyamiriza agahotoro\nn'akarenganyo,\nIsanze ko mu Masezerano y'Ishirahamwe Mpuzamakungu, amakungu yongeye\nkwemeza ko ashigikiye ingingo ngenderwako zubahiriza zina muntu wese, agateka\nn'agaciro twiwe; ko abantu bose bangana ata kuraba umuhungu n'umukobwa, kandi\nko biyemeje gushigikira iterambere ry'abanyagihugu bakarushiriza kwishira\nn'ukwizana,\nIbonye ko ari nkenerwa gushigikira iterambere ry'imigenderanire y'ubucuti mu\nmakungu,\nIsanze ko ibihugu buhurikiye mw'Ishirahamwe Mpuzamakungu vyiyemeje,\nbifadikanije n'Ishirahamwe Mpuzamakungu, kwubahiriza hose ingingo zubahiriza\nzina muntu wese,\nIbonye ko gutomorera hamwe izo ngingo zubahiriza zina muntu biri n'akamaro\nntangere mu kurangura neza iryo banga vyishinze,\nInama Nkuru y'Ibihugu bihirikiye mw'Ishirahamwe Mpuzamakungu:\nIrememje ko ibi bimenyeshejwe n'amakungu ku ngingo zubahiriza zina muntu wese\nari yo ntambwe abanyagihugu bose n'amakungu yose bategerezwa gushikako\nkugirango abantu n'inzego zose, bamije ku mutima izo ngingo, biteho, mu nyigisho no\nmu ndero, gusasagaza iryubahirizwa ryazo, bongere batume zemerwa kandi\nzikwirikizwa hose mu bihugu bihurikiye mw'ishirahamwe mpuzamakungu no mu\nntara bitegeka.\nIngingo ya 1.\nAbantu bose bavuka bishira bakizana kandi bangana mu gateka no mu ngingo\nzibubahiriza. Bafise ubwenge n'umutima kandi bategerezwa kwubahana\nnk'abavandimwe.\nIngingo ya 2.\nUmuntu wese arashobora kwishimikiza ingingo zose zubahiriza zina muntu zemejwe\nmuri ibi bimenyeshejwe, ata kuraba ubwoko, urukoba, umuhungu n'umukobwa,\nururimi avuga, ivyiyumviro vyiwe muri politike, igihugu aturukamwo, ivyo atunze,\namavuko yiwe canke ibindi.\nVyongeye, nta macakubiri namwe azogirwa ashimikiye ku buryo igihugu canke intara"
        },
        "1": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "0d147c3c3b87dec60854a4929b6edad0",
            "Index": 1,
            "Label": "2",
            "Size": [
                595.0,
                842.0
            ],
            "Text": "umuntu avamwo gitunganijwe, ico gihugu canke iyo ntara vyaba vyishira bikizana,\nbishinzwe n'Ishirahamwe Mpuzamakungu bititegeka canke hari ikindi kibibuza\nkwishira bikizana.\nIngingo ya 3.\nUmuntu wese ategerezwa kwubahirizwa n'ugukingirwa mu buzima bwiwe, akishira\nakizana.\nIngingo ya 4.\nNta muntu n'umwe azogirwa umushumba canke ngo akoreshwe buja. Ubushumba\nn'ukugurisha abashumba, mu buryo ubwo ari bwo bwose, birabujijwe.\nIngingo ya 5.\nNta muntu n'umwe azokubagurwa canke ngo acurwe bufuni na buhoro.\nIngingo ya 6.\nUmuntu wese ategerezwa kwubahwa akubahirizwa aho ari hose.\nIngingo ya 7.\nAbantu bose barangana imbere y'amategeko kandi bategerezwa kwubahirizwa kimwe\nkugirango ntihagire uwurengnwa canke ngo ahirahire atume hari uwurenga izi\nngingo zimenyeshejwe.\nIngingo ya 8.\nIyo hari uwurenganijwe mu ngingo ngenderwako zimwubahiriza nk'uko\nbitegekanijwe mw'ibwirizwa nshingiro canke mu mategeko y'igihugu, umuntu wese\narashobora kwitwara imbere y'amasentare yose abifitiye ububasha kandi akumvirwa.\nIngingo ya 9.\nNta muntu n'umwe ashobora gufatwa, gutabwa mw'ibohero canke kwangazwa\nbidaciye mu mategeko.\nIngingo ya 10.\nUmuntu wese arashobora gusaba ko urubanza rwiwe ruja imbere ya sentare itagira\naho yegamiye kandi itaraba nkunzi, izoheza igatomora ari ingingo zimwubahiriza\nn'ivyajejwe, canke ko ivyo yagirizwa hari aho bifatiye.\nIngingo ya 11\nUmuntu wese yagirizwa icaha abameze nkuwuhorwa ubusa gushika bakimwemeje\nmu rubanza ruciwe icese kandi yarekuriwe kwiburanira uko bikwiye.\nNta muntu n'umwe ashobora guhanirwa ivyo yakoze canke atakoze kandi bitari\nivyaha igihe yabikora canke atabikora hishimikijwe amategeko y'ubutungane\nakurikizwa mu gihugu arimwo canke mu makungu. Vyongeye, nta gihano kiruta icari\ngutangwa igihe icaha cakorwa kizotangwa.\nIngingo ya 12."
        },
        "2": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "aa06085686ebad051337bbd63b4922fc",
            "Index": 2,
            "Label": "3",
            "Size": [
                595.0,
                842.0
            ],
            "Text": "Bidaciye mu mategeko, nta muntu n'umwe azoterwa mu vyerekeye ubuzima bwiwe,\numuryango wiwe, urugo rwiwe canke kwaburirwa amakete arungika canke aronka,\ncanke ngo artyozwe mw'iteka n'akabanga vyiwe. Hategerezwa kuba amategeko\nyubahiriza umuntu wese muri ubwo buryo.\nIngingo ya 13.\nUmuntu wese ashobora kugenda aho ashatse kandi agashinga urugo aho ashimye mu\ngihugu.\nUmuntu wese ararekuriwe kuva mu gihugu ico ari co cose, na rwiwe ndetse,\nakagaruka mu gihugu c'amavukiro.\nIngingo ya 14.\nUmuntu wese, igihe acurwa bufuni na buhoro, ararekuriwe kwaka agatako akaronka\nindaro mu bindi bihugu.\nAriko iyi ngingo ntishobora kuba icitwazo iyo umuntu akwirikiranwa bikwiye ku kibi\nyakoze canke yigenjeje kubiri n'imigambi n'ingingo vy'Ishirahamwe Mupuzamakungu.\nIngingo ya 15.\nUmuntu wese ategerezwa kugira igihugu akukira.\nNta muntu n'umwe ashobora kwonkorwa ku gihugu akukira canke ngo yamburwe\nububasha bw'uguhindura igihugu ashaka gukukira, bidaciye mu mategeko.\nIngingo ya 16.\nKuva bageze mu bigero, umuhungu n'umukobwa barashobora kwabirana bagashinga\nurwabo, ata ntambamyi n'imwe yerekeye ubwoko, amamuko canke idini. Barangana\nkuvyerekeye ukwabirana, igihe bubatse n'igihe batandukanye.\nAbashaka kwabirana bategerezwa kumvyumvikanamwo ubwabo ata gahato.\nUmuryango ni wo nkomoko y'abantu n'inkingi y'abanyagihugu. Utegerezwa\ngukingirwa n'abantu be n'igihugu.\nIngingo ya 17.\nUmuntu wese aba wenyene canke afatanije n'abandi arashobora kwitungira ivyiwe.\nNta n'umwe ashobora kunyagwa ivyo yitungiye bidaciye mu mategeko.\nIngingo ya 18.\nUmuntu wese arashobora kugira ivyiyumviro vyiwe n'ugukwirikira idini ashatse\nn'ukuvuga rero ko ashobora kuja mu rindi dini n'ukwemera ibindi agashobora\nn'ugukwirikiza idini ashimye n'ivyo nyene yemera, ari wenyene canke afadikanije\nn'abandi, iwe canke icese, mu kuvyigisha, mu kubigendera icese, mu gusenga no mu\ngukwirikiza ibindi bijana na vyo.\nIngingo ya 19.\nUmuntu wese arashobora guserura ivyiyumviro vyiwe, n'ukuvuga ko adashobora\nkugira umutima uhagaze kuvyerekeye ivyiyumviro vyiwe, ko ashobora kurondera,"
        },
        "3": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "cdd46d2dfb17e750ea14572ca04eca1c",
            "Index": 3,
            "Label": "4",
            "Size": [
                595.0,
                842.0
            ],
            "Text": "kuronka n'ukumenyesha amakuru n'ivyiyumviro mu mihingo yose, mu buryo ubwo ari\nbwo bwose.\nIngingo ya 20.\nUmuntu wese arashobora kugira inama hamwe n'abandi, n'ugushinga\namashirahamwe, ariko bidahungabanya amahoro.\nNta n'umwe ategetswe kuja mw'ishirahamwe ku gahato.\nIngingo ya 21\nUmuntu wese arafise ijambo mu ntwaro y'igihugu ciwe, akabigira yiserukiye wenyene\ncanke abicishije kubamuserukira batowe ata gahato.\nUmuntu arashobora, hatarabwe nkunzi, gushingwa amabanga mu ntwaro y'igihugu\nciwe.\nIshaka ry'abanyagihugu ni ryo ritegerezwa kuba ishingiro ry'ububasha bwabarongora\nigihugu, iryo shaka ritegerezwa kugararagarizwa mw'itora nyakuri ritegerezwa\nkwama riringanizwa uko ikiringo cashinzwe kigeze atawukumiriwe, biherereye canke\nbakwirikije ubundi buryo butuma batora uko bavyipfuza.\nIngingo ya 22.\nUmuntu wese ategerezwa gukingirwa. Ategerezwa gushimishwa mu vyerekeye\nubutunzi, imibano n'imico kama, ivyo bikaba ari vyo shimikiro ry'agateka\nn'iterambere ryiwe, bivuye ku mwete w'igihugu no kugufashanya kw'amakungu\nbigashimikira kw'itunganywa n'amatungo vy'igihugu kimwe kimwe.\nIngingo ya 23.\nUmuntu wese ategerezwa kuronka akazi, gukora akazi ashatse we nyene, gukora mu\nburyo buzira akarenganyo kandi nyabwo.\nAbantu bose bakoze bimwe bategerezwa kuronka agahembo kamwe ata nkunzi.\nUmukozi wese ategerezwa kuronka agahembo gakwiranye n'imirimo arangura kandi\nnyako, komutunga we n'abiwe bakibeshaho mw'iteka, kakongezwa, mbere bishobotse\nbakamuha n'utundi tujana n'amategeko amwubahiriza.\nUmuntu wese arashobora kwiyungunganya n'abandi kugira bashinge\namashirahamwe y'abakozi. Arashobora kandi kuba umunywanyi wayo kugira\naharanire ineza yiwe.\nIngingo ya 24.\nUmuntu wese akeneye kuruhuka n'ivyo vyose bimuruhurira, ntakore ikiringo\nc'umurengera, akama aronka akaruhuko kandi akaguma ahembwa.\nIngingo ya 25.\nUmuntu wese ategerezwa kuronka ibikwiye bimufasha kubungabunga neza amagara\nyiwe n'ay'umuryango, mu ngaburo, mu vyambarwa, mu buraro, mu kwivuza n'ibindi\nnkenerwa ku muntu; ategerezwa kubungabungwa mu gihe atagira akazi, arwaye,\namugaye, apfakaye, mu gihe atagishobora gukora kubera ubusaza, no mu bindi bihe\natagishobora gukora kubera ubusaza, no mu bindi bihe atagishobora kwitunga kandi"
        },
        "4": {
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Image": "c84c686cdeaf0c265d9033b652a0138c",
            "Index": 4,
            "Label": "5",
            "Size": [
                595.0,
                842.0
            ],
            "Text": "bitamuturutseko.\nUmuvyeyi yibarutse n'umwana bategerezwa kwitabwaho kurushiriza. Abana bose\nbavutse ku babiranye canke kubatabiranye bategerzwa kwitabwaho kimwe.\nIngingo ya 26.\nUmuntu wese akwiye kuronka inyigisho ataco atanze, cane cane mu y'intango ari yo\nngenderwako. Inyigisho y'intango itegerezwa gutangwa vyanse bikunze. Inyigisho\nyerekeye ubuhinga n'imyuga itegerezwa gukwizwa hose, inyigisho yo mu mashule\nyisumbuye itegerezwa guhabwa ababishoboye bose, ata nkunzi.\nIntambwe inyigisho itegerezwa kwitwararika gushikako n'uko zina muntu ashikira\niterambere nyakuri n'uko ingingo zimwubahiriza zirushirizaho kwubahirizwa.\nItegerezwa gufasha amakungu yose amoko n'amadini yose kwumbikana,\nkwihanganiranira n'ugucudika, ikongera igafasha Ishirahamwe Mpuzamakungu mu\nvyo irangura kugirango ibungabunge amahoro.\nAbavyeyi ni bo bategerezwa kwitorera indero abana babo bakwiye kuronka.\nIngingo ya 27\nUmuntu wese arashobora gukwirikirana ata nkomanzi ivyerekeye imico\nn'utugenegene vy'aho aba be no guteza imbere ubuhinga akagira n'ico avyungukako.\n2. Umuntu wese ategerezwa kwubahirizwa kavyavuye mu bwenge bwiwe ari\nivy'ubuhinga, ibitabu yanditse canke ivy'utugenegene.\nIngingo ya 28\nUmuntu wese arakeneye ko mu gihugu abamwo no mu makungu hasasagara\namahoro kugirango ingingo zubahiriza zina muntu wese zitegekanijwe mu\nbimenyeshejwe zubahirizwe hose.\nIngingo ya 29.\nUmuntu wese ari n'ivyo ajejwe aho aba, ari naho honyene ashobora gushikira\niterambere nyakuri yipfuza.\nNta muntu n'umwe ashobora kwitwaza ingingo zimwubahirirza mu gihe ashaka\nkurenganya abandi, gurtyoza imigenzo mwiza, kudurumbanya umutekano n'ineza\nbiranga intwaro rusangi.\nIzo ngingo zubahiriza zina muntu wese ntizishobora gukwirikizwa mu buryo\nbudurumbanya imigambi n'ingingo vy'Ishirahamwe Mpuzamakungu.\nIngingo ya 30.\nNta ngingo n'imwe y'ibi bimenyeshejwe ishobora gufatwako icitwazo n'igihugu,\numurwi w'abantu canke umuntu mugukora ibisambura izi ngingo zubahiriza zina\nmuntu wese."
        }
    }
}
