{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470552,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "7IBIMENYESHEJWE N'AMAKUNGU KU NGINGO ZUBAHIRIZA ZINA MUNTU WESE\nIntangamarara\nIbonye ko kwemera ko abantu bose bategerezwa guhabwa agateka n'ukubahirizwa kimwe, ari ryo shingiro ryukwishira\nn'ukwizana, ubutungane n'amahoro kw'isi.\nIbonye ko kutemera n'ukudakwirikiza ingingo zubahiriza zina muntu vyatumye hakorwa amabi atagira uko avugwa kandi\nko isi izira ubwicanyi n'amaganya, abantu bose bakavuga kandi bakemera uko bavyifuza ari yo yemejwe ko zina muntu\nwese anyotewe imbere ya vyose.\nIbonye ko ari nkenerwa ko ingingo zubahiriza zina muntu zubahirizwa n'amategeko atomoye kugira ngo umuntu,\naburaniwe, ntaruhire kwiyamiriza agahotoro n'akarenganyo,\nIsanze ko mu Masezerano y'Ishirahamwe Mpuzamakungu, amakungu yongeye kwemeza ko ashigikiye ingingo ngenderwako\nzubahiriza zina muntu wese, agateka n'agaciro twiwe; ko abantu bose bangana ata kuraba umuhungu n'umukobwa, kandi\nko biyemeje gushigikira iterambere ry'abanyagihugu bakarushiriza kwishira n'ukwizana,\nIbonye ko ari nkenerwa gushigikira iterambere ry'imigenderanire y'ubucuti mu makungu,\nIsanze ko ibihugu buhurikiye mw'Ishirahamwe Mpuzamakungu vyiyemeje, bifadikanije n'Ishirahamwe Mpuzamakungu,\nkwubahiriza hose ingingo zubahiriza zina muntu wese,\nIbonye ko gutomorera hamwe izo ngingo zubahiriza zina muntu biri n'akamaro ntangere mu kurangura neza iryo banga\nvyishinze,\nInama Nkuru y'Ibihugu bihirikiye mw'Ishirahamwe Mpuzamakungu:\nIrememje ko ibi bimenyeshejwe n'amakungu ku ngingo zubahiriza zina muntu wese ari yo ntambwe abanyagihugu bose\nn'amakungu yose bategerezwa gushikako kugirango abantu n'inzego zose, bamije ku mutima izo ngingo, biteho, mu\nnyigisho no mu ndero, gusasagaza iryubahirizwa ryazo, bongere batume zemerwa kandi zikwirikizwa hose mu bihugu\nbihurikiye mw'ishirahamwe mpuzamakungu no mu ntara bitegeka.\nIngingo ya 1.\nAbantu bose bavuka bishira bakizana kandi bangana mu gateka no mu ngingo zibubahiriza. Bafise ubwenge n'umutima\nkandi bategerezwa kwubahana nk'abavandimwe.\nIngingo ya 2.\nUmuntu wese arashobora kwishimikiza ingingo zose zubahiriza zina muntu zemejwe muri ibi bimenyeshejwe, ata kuraba\nubwoko, urukoba, umuhungu n'umukobwa, ururimi avuga, ivyiyumviro vyiwe muri politike, igihugu aturukamwo, ivyo\natunze, amavuko yiwe canke ibindi.\nVyongeye, nta macakubiri namwe azogirwa ashimikiye ku buryo igihugu canke intara umuntu avamwo gitunganijwe, ico\ngihugu canke iyo ntara vyaba vyishira bikizana, bishinzwe n'Ishirahamwe Mpuzamakungu bititegeka canke hari ikindi\nkibibuza kwishira bikizana.\nIngingo ya 3.\nUmuntu wese ategerezwa kwubahirizwa n'ugukingirwa mu buzima bwiwe, akishira akizana.\nIngingo ya 4.\nNta muntu n'umwe azogirwa umushumba canke ngo akoreshwe buja. Ubushumba n'ukugurisha abashumba, mu buryo ubwo ari\nbwo bwose, birabujijwe.\nIngingo ya 5.\nNta muntu n'umwe azokubagurwa canke ngo acurwe bufuni na buhoro.\nIngingo ya 6.\nUmuntu wese ategerezwa kwubahwa akubahirizwa aho ari hose.\nIngingo ya 7.\nAbantu bose barangana imbere y'amategeko kandi bategerezwa kwubahirizwa kimwe kugirango ntihagire uwurengnwa canke\nngo ahirahire atume hari uwurenga izi ngingo zimenyeshejwe.\nIngingo ya 8.\nIyo hari uwurenganijwe mu ngingo ngenderwako zimwubahiriza nk'uko bitegekanijwe mw'ibwirizwa nshingiro canke mu\nmategeko y'igihugu, umuntu wese arashobora kwitwara imbere y'amasentare yose abifitiye ububasha kandi akumvirwa.\nIngingo ya 9.\nNta muntu n'umwe ashobora gufatwa, gutabwa mw'ibohero canke kwangazwa bidaciye mu mategeko.\nIngingo ya 10.",
            "Image": "56f91a15dfd9e80e3d4f466cc4ed7b10"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Umuntu wese arashobora gusaba ko urubanza rwiwe ruja imbere ya sentare itagira aho yegamiye kandi itaraba nkunzi,\nizoheza igatomora ari ingingo zimwubahiriza n'ivyajejwe, canke ko ivyo yagirizwa hari aho bifatiye.\nIngingo ya 11\nUmuntu wese yagirizwa icaha abameze nkuwuhorwa ubusa gushika bakimwemeje mu rubanza ruciwe icese kandi yarekuriwe\nkwiburanira uko bikwiye.\nNta muntu n'umwe ashobora guhanirwa ivyo yakoze canke atakoze kandi bitari ivyaha igihe yabikora canke atabikora\nhishimikijwe amategeko y'ubutungane akurikizwa mu gihugu arimwo canke mu makungu. Vyongeye, nta gihano kiruta\nicari gutangwa igihe icaha cakorwa kizotangwa.\nIngingo ya 12.\nBidaciye mu mategeko, nta muntu n'umwe azoterwa mu vyerekeye ubuzima bwiwe, umuryango wiwe, urugo rwiwe canke\nkwaburirwa amakete arungika canke aronka, canke ngo artyozwe mw'iteka n'akabanga vyiwe. Hategerezwa kuba amategeko\nyubahiriza umuntu wese muri ubwo buryo.\nIngingo ya 13.\nUmuntu wese ashobora kugenda aho ashatse kandi agashinga urugo aho ashimye mu gihugu.\nUmuntu wese ararekuriwe kuva mu gihugu ico ari co cose, na rwiwe ndetse, akagaruka mu gihugu c'amavukiro.\nIngingo ya 14.\nUmuntu wese, igihe acurwa bufuni na buhoro, ararekuriwe kwaka agatako akaronka indaro mu bindi bihugu.\nAriko iyi ngingo ntishobora kuba icitwazo iyo umuntu akwirikiranwa bikwiye ku kibi yakoze canke yigenjeje kubiri\nn'imigambi n'ingingo vy'Ishirahamwe Mupuzamakungu.\nIngingo ya 15.\nUmuntu wese ategerezwa kugira igihugu akukira.\nNta muntu n'umwe ashobora kwonkorwa ku gihugu akukira canke ngo yamburwe ububasha bw'uguhindura igihugu ashaka\ngukukira, bidaciye mu mategeko.\nIngingo ya 16.\nKuva bageze mu bigero, umuhungu n'umukobwa barashobora kwabirana bagashinga urwabo, ata ntambamyi n'imwe yerekeye\nubwoko, amamuko canke idini. Barangana kuvyerekeye ukwabirana, igihe bubatse n'igihe batandukanye.\nAbashaka kwabirana bategerezwa kumvyumvikanamwo ubwabo ata gahato.\nUmuryango ni wo nkomoko y'abantu n'inkingi y'abanyagihugu. Utegerezwa gukingirwa n'abantu be n'igihugu.\nIngingo ya 17.\nUmuntu wese aba wenyene canke afatanije n'abandi arashobora kwitungira ivyiwe.\nNta n'umwe ashobora kunyagwa ivyo yitungiye bidaciye mu mategeko.\nIngingo ya 18.\nUmuntu wese arashobora kugira ivyiyumviro vyiwe n'ugukwirikira idini ashatse n'ukuvuga rero ko ashobora kuja mu\nrindi dini n'ukwemera ibindi agashobora n'ugukwirikiza idini ashimye n'ivyo nyene yemera, ari wenyene canke\nafadikanije n'abandi, iwe canke icese, mu kuvyigisha, mu kubigendera icese, mu gusenga no mu gukwirikiza ibindi\nbijana na vyo.\nIngingo ya 19.\nUmuntu wese arashobora guserura ivyiyumviro vyiwe, n'ukuvuga ko adashobora kugira umutima uhagaze kuvyerekeye\nivyiyumviro vyiwe, ko ashobora kurondera, kuronka n'ukumenyesha amakuru n'ivyiyumviro mu mihingo yose, mu buryo\nubwo ari bwo bwose.\nIngingo ya 20.\nUmuntu wese arashobora kugira inama hamwe n'abandi, n'ugushinga amashirahamwe, ariko bidahungabanya amahoro.\nNta n'umwe ategetswe kuja mw'ishirahamwe ku gahato.\nIngingo ya 21\nUmuntu wese arafise ijambo mu ntwaro y'igihugu ciwe, akabigira yiserukiye wenyene canke abicishije kubamuserukira\nbatowe ata gahato.\nUmuntu arashobora, hatarabwe nkunzi, gushingwa amabanga mu ntwaro y'igihugu ciwe.\nIshaka ry'abanyagihugu ni ryo ritegerezwa kuba ishingiro ry'ububasha bwabarongora igihugu, iryo shaka ritegerezwa\nkugararagarizwa mw'itora nyakuri ritegerezwa kwama riringanizwa uko ikiringo cashinzwe kigeze atawukumiriwe,\nbiherereye canke bakwirikije ubundi buryo butuma batora uko bavyipfuza.",
            "Image": "95b0da51227d94abf2e935c2d5f8c5a5"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Text": "Ingingo ya 22.\nUmuntu wese ategerezwa gukingirwa. Ategerezwa gushimishwa mu vyerekeye ubutunzi, imibano n'imico kama, ivyo bikaba\nari vyo shimikiro ry'agateka n'iterambere ryiwe, bivuye ku mwete w'igihugu no kugufashanya kw'amakungu\nbigashimikira kw'itunganywa n'amatungo vy'igihugu kimwe kimwe.\nIngingo ya 23.\nUmuntu wese ategerezwa kuronka akazi, gukora akazi ashatse we nyene, gukora mu buryo buzira akarenganyo kandi\nnyabwo.\nAbantu bose bakoze bimwe bategerezwa kuronka agahembo kamwe ata nkunzi.\nUmukozi wese ategerezwa kuronka agahembo gakwiranye n'imirimo arangura kandi nyako, komutunga we n'abiwe\nbakibeshaho mw'iteka, kakongezwa, mbere bishobotse bakamuha n'utundi tujana n'amategeko amwubahiriza.\nUmuntu wese arashobora kwiyungunganya n'abandi kugira bashinge amashirahamwe y'abakozi. Arashobora kandi kuba\numunywanyi wayo kugira aharanire ineza yiwe.\nIngingo ya 24.\nUmuntu wese akeneye kuruhuka n'ivyo vyose bimuruhurira, ntakore ikiringo c'umurengera, akama aronka akaruhuko\nkandi akaguma ahembwa.\nIngingo ya 25.\nUmuntu wese ategerezwa kuronka ibikwiye bimufasha kubungabunga neza amagara yiwe n'ay'umuryango, mu ngaburo, mu\nvyambarwa, mu buraro, mu kwivuza n'ibindi nkenerwa ku muntu; ategerezwa kubungabungwa mu gihe atagira akazi,\narwaye, amugaye, apfakaye, mu gihe atagishobora gukora kubera ubusaza, no mu bindi bihe atagishobora gukora kubera\nubusaza, no mu bindi bihe atagishobora kwitunga kandi bitamuturutseko.\nUmuvyeyi yibarutse n'umwana bategerezwa kwitabwaho kurushiriza. Abana bose bavutse ku babiranye canke\nkubatabiranye bategerzwa kwitabwaho kimwe.\nIngingo ya 26.\nUmuntu wese akwiye kuronka inyigisho ataco atanze, cane cane mu y'intango ari yo ngenderwako. Inyigisho y'intango\nitegerezwa gutangwa vyanse bikunze. Inyigisho yerekeye ubuhinga n'imyuga itegerezwa gukwizwa hose, inyigisho yo mu\nmashule yisumbuye itegerezwa guhabwa ababishoboye bose, ata nkunzi.\nIntambwe inyigisho itegerezwa kwitwararika gushikako n'uko zina muntu ashikira iterambere nyakuri n'uko ingingo\nzimwubahiriza zirushirizaho kwubahirizwa. Itegerezwa gufasha amakungu yose amoko n'amadini yose kwumbikana,\nkwihanganiranira n'ugucudika, ikongera igafasha Ishirahamwe Mpuzamakungu mu vyo irangura kugirango ibungabunge\namahoro.\nAbavyeyi ni bo bategerezwa kwitorera indero abana babo bakwiye kuronka.\nIngingo ya 27\nUmuntu wese arashobora gukwirikirana ata nkomanzi ivyerekeye imico n'utugenegene vy'aho aba be no guteza imbere\nubuhinga akagira n'ico avyungukako.\n2. Umuntu wese ategerezwa kwubahirizwa kavyavuye mu bwenge bwiwe ari ivy'ubuhinga, ibitabu yanditse canke\nivy'utugenegene.\nIngingo ya 28\nUmuntu wese arakeneye ko mu gihugu abamwo no mu makungu hasasagara amahoro kugirango ingingo zubahiriza zina muntu\nwese zitegekanijwe mu bimenyeshejwe zubahirizwe hose.\nIngingo ya 29.\nUmuntu wese ari n'ivyo ajejwe aho aba, ari naho honyene ashobora gushikira iterambere nyakuri yipfuza.\nNta muntu n'umwe ashobora kwitwaza ingingo zimwubahirirza mu gihe ashaka kurenganya abandi, gurtyoza imigenzo\nmwiza, kudurumbanya umutekano n'ineza biranga intwaro rusangi.\nIzo ngingo zubahiriza zina muntu wese ntizishobora gukwirikizwa mu buryo budurumbanya imigambi n'ingingo\nvy'Ishirahamwe Mpuzamakungu.\nIngingo ya 30.\nNta ngingo n'imwe y'ibi bimenyeshejwe ishobora gufatwako icitwazo n'igihugu, umurwi w'abantu canke umuntu mugukora\nibisambura izi ngingo zubahiriza zina muntu wese.",
            "Image": "1d277302bed0063f9ee84a66b39d2fdc"
        }
    }
}
