{
    "MetaData": {
        "Author": null,
        "Creation_Date": 1581470565,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "2db6482d9f6c7eed97c9f88509d046ab",
            "Index": 0,
            "Label": "1",
            "Size": [
                595.0,
                842.0
            ],
            "Text": "7IBIMENYESHEJWE N'AMAKUNGU KU NGINGO ZUBAHIRIZA ZINA MUNTU WESE\nIntangamarara\nIbonye ko kwemera ko abantu bose bategerezwa guhabwa agateka n'ukubahirizwa kimwe, ari\nryo shingiro ryukwishira n'ukwizana, ubutungane n'amahoro kw'isi.\nIbonye ko kutemera n'ukudakwirikiza ingingo zubahiriza zina muntu vyatumye hakorwa\namabi atagira uko avugwa kandi ko isi izira ubwicanyi n'amaganya, abantu bose bakavuga\nkandi bakemera uko bavyifuza ari yo yemejwe ko zina muntu wese anyotewe imbere ya\nvyose.\nIbonye ko ari nkenerwa ko ingingo zubahiriza zina muntu zubahirizwa n'amategeko atomoye\nkugira ngo umuntu, aburaniwe, ntaruhire kwiyamiriza agahotoro n'akarenganyo,\nIsanze ko mu Masezerano y'Ishirahamwe Mpuzamakungu, amakungu yongeye kwemeza ko\nashigikiye ingingo ngenderwako zubahiriza zina muntu wese, agateka n'agaciro twiwe; ko\nabantu bose bangana ata kuraba umuhungu n'umukobwa, kandi ko biyemeje gushigikira\niterambere ry'abanyagihugu bakarushiriza kwishira n'ukwizana,\nIbonye ko ari nkenerwa gushigikira iterambere ry'imigenderanire y'ubucuti mu makungu,\nIsanze ko ibihugu buhurikiye mw'Ishirahamwe Mpuzamakungu vyiyemeje, bifadikanije\nn'Ishirahamwe Mpuzamakungu, kwubahiriza hose ingingo zubahiriza zina muntu wese,\nIbonye ko gutomorera hamwe izo ngingo zubahiriza zina muntu biri n'akamaro ntangere mu\nkurangura neza iryo banga vyishinze,\nInama Nkuru y'Ibihugu bihirikiye mw'Ishirahamwe Mpuzamakungu:\nIrememje ko ibi bimenyeshejwe n'amakungu ku ngingo zubahiriza zina muntu wese ari yo\nntambwe abanyagihugu bose n'amakungu yose bategerezwa gushikako kugirango abantu\nn'inzego zose, bamije ku mutima izo ngingo, biteho, mu nyigisho no mu ndero, gusasagaza\niryubahirizwa ryazo, bongere batume zemerwa kandi zikwirikizwa hose mu bihugu\nbihurikiye mw'ishirahamwe mpuzamakungu no mu ntara bitegeka.\nIngingo ya 1.\nAbantu bose bavuka bishira bakizana kandi bangana mu gateka no mu ngingo zibubahiriza.\nBafise ubwenge n'umutima kandi bategerezwa kwubahana nk'abavandimwe.\nIngingo ya 2.\nUmuntu wese arashobora kwishimikiza ingingo zose zubahiriza zina muntu zemejwe muri ibi\nbimenyeshejwe, ata kuraba ubwoko, urukoba, umuhungu n'umukobwa, ururimi avuga,\nivyiyumviro vyiwe muri politike, igihugu aturukamwo, ivyo atunze, amavuko yiwe canke\nibindi.\nVyongeye, nta macakubiri namwe azogirwa ashimikiye ku buryo igihugu canke intara umuntu\navamwo gitunganijwe, ico gihugu canke iyo ntara vyaba vyishira bikizana, bishinzwe\nn'Ishirahamwe Mpuzamakungu bititegeka canke hari ikindi kibibuza kwishira bikizana.\nIngingo ya 3.\nUmuntu wese ategerezwa kwubahirizwa n'ugukingirwa mu buzima bwiwe, akishira akizana."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "1cc222804bed5d594c77045534e04e35",
            "Index": 1,
            "Label": "2",
            "Size": [
                595.0,
                842.0
            ],
            "Text": "Ingingo ya 4.\nNta muntu n'umwe azogirwa umushumba canke ngo akoreshwe buja. Ubushumba n'ukugurisha\nabashumba, mu buryo ubwo ari bwo bwose, birabujijwe.\nIngingo ya 5.\nNta muntu n'umwe azokubagurwa canke ngo acurwe bufuni na buhoro.\nIngingo ya 6.\nUmuntu wese ategerezwa kwubahwa akubahirizwa aho ari hose.\nIngingo ya 7.\nAbantu bose barangana imbere y'amategeko kandi bategerezwa kwubahirizwa kimwe kugirango\nntihagire uwurengnwa canke ngo ahirahire atume hari uwurenga izi ngingo zimenyeshejwe.\nIngingo ya 8.\nIyo hari uwurenganijwe mu ngingo ngenderwako zimwubahiriza nk'uko bitegekanijwe\nmw'ibwirizwa nshingiro canke mu mategeko y'igihugu, umuntu wese arashobora kwitwara\nimbere y'amasentare yose abifitiye ububasha kandi akumvirwa.\nIngingo ya 9.\nNta muntu n'umwe ashobora gufatwa, gutabwa mw'ibohero canke kwangazwa bidaciye mu\nmategeko.\nIngingo ya 10.\nUmuntu wese arashobora gusaba ko urubanza rwiwe ruja imbere ya sentare itagira aho\nyegamiye kandi itaraba nkunzi, izoheza igatomora ari ingingo zimwubahiriza n'ivyajejwe,\ncanke ko ivyo yagirizwa hari aho bifatiye.\nIngingo ya 11\nUmuntu wese yagirizwa icaha abameze nkuwuhorwa ubusa gushika bakimwemeje mu rubanza\nruciwe icese kandi yarekuriwe kwiburanira uko bikwiye.\nNta muntu n'umwe ashobora guhanirwa ivyo yakoze canke atakoze kandi bitari ivyaha igihe\nyabikora canke atabikora hishimikijwe amategeko y'ubutungane akurikizwa mu gihugu\narimwo canke mu makungu. Vyongeye, nta gihano kiruta icari gutangwa igihe icaha cakorwa\nkizotangwa.\nIngingo ya 12.\nBidaciye mu mategeko, nta muntu n'umwe azoterwa mu vyerekeye ubuzima bwiwe, umuryango\nwiwe, urugo rwiwe canke kwaburirwa amakete arungika canke aronka, canke ngo artyozwe\nmw'iteka n'akabanga vyiwe. Hategerezwa kuba amategeko yubahiriza umuntu wese muri ubwo\nburyo.\nIngingo ya 13.\nUmuntu wese ashobora kugenda aho ashatse kandi agashinga urugo aho ashimye mu gihugu.\nUmuntu wese ararekuriwe kuva mu gihugu ico ari co cose, na rwiwe ndetse, akagaruka mu"
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "a85ee2c5fbb51ec1edc1e0335d8f567f",
            "Index": 2,
            "Label": "3",
            "Size": [
                595.0,
                842.0
            ],
            "Text": "gihugu c'amavukiro.\nIngingo ya 14.\nUmuntu wese, igihe acurwa bufuni na buhoro, ararekuriwe kwaka agatako akaronka indaro\nmu bindi bihugu.\nAriko iyi ngingo ntishobora kuba icitwazo iyo umuntu akwirikiranwa bikwiye ku kibi\nyakoze canke yigenjeje kubiri n'imigambi n'ingingo vy'Ishirahamwe Mupuzamakungu.\nIngingo ya 15.\nUmuntu wese ategerezwa kugira igihugu akukira.\nNta muntu n'umwe ashobora kwonkorwa ku gihugu akukira canke ngo yamburwe ububasha\nbw'uguhindura igihugu ashaka gukukira, bidaciye mu mategeko.\nIngingo ya 16.\nKuva bageze mu bigero, umuhungu n'umukobwa barashobora kwabirana bagashinga urwabo, ata\nntambamyi n'imwe yerekeye ubwoko, amamuko canke idini. Barangana kuvyerekeye\nukwabirana, igihe bubatse n'igihe batandukanye.\nAbashaka kwabirana bategerezwa kumvyumvikanamwo ubwabo ata gahato.\nUmuryango ni wo nkomoko y'abantu n'inkingi y'abanyagihugu. Utegerezwa gukingirwa\nn'abantu be n'igihugu.\nIngingo ya 17.\nUmuntu wese aba wenyene canke afatanije n'abandi arashobora kwitungira ivyiwe.\nNta n'umwe ashobora kunyagwa ivyo yitungiye bidaciye mu mategeko.\nIngingo ya 18.\nUmuntu wese arashobora kugira ivyiyumviro vyiwe n'ugukwirikira idini ashatse n'ukuvuga\nrero ko ashobora kuja mu rindi dini n'ukwemera ibindi agashobora n'ugukwirikiza idini\nashimye n'ivyo nyene yemera, ari wenyene canke afadikanije n'abandi, iwe canke icese,\nmu kuvyigisha, mu kubigendera icese, mu gusenga no mu gukwirikiza ibindi bijana na vyo.\nIngingo ya 19.\nUmuntu wese arashobora guserura ivyiyumviro vyiwe, n'ukuvuga ko adashobora kugira\numutima uhagaze kuvyerekeye ivyiyumviro vyiwe, ko ashobora kurondera, kuronka\nn'ukumenyesha amakuru n'ivyiyumviro mu mihingo yose, mu buryo ubwo ari bwo bwose.\nIngingo ya 20.\nUmuntu wese arashobora kugira inama hamwe n'abandi, n'ugushinga amashirahamwe, ariko\nbidahungabanya amahoro.\nNta n'umwe ategetswe kuja mw'ishirahamwe ku gahato.\nIngingo ya 21\nUmuntu wese arafise ijambo mu ntwaro y'igihugu ciwe, akabigira yiserukiye wenyene canke"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "36e57b32638ed53f9e464114120ce2ba",
            "Index": 3,
            "Label": "4",
            "Size": [
                595.0,
                842.0
            ],
            "Text": "abicishije kubamuserukira batowe ata gahato.\nUmuntu arashobora, hatarabwe nkunzi, gushingwa amabanga mu ntwaro y'igihugu ciwe.\nIshaka ry'abanyagihugu ni ryo ritegerezwa kuba ishingiro ry'ububasha bwabarongora\nigihugu, iryo shaka ritegerezwa kugararagarizwa mw'itora nyakuri ritegerezwa kwama\nriringanizwa uko ikiringo cashinzwe kigeze atawukumiriwe, biherereye canke bakwirikije\nubundi buryo butuma batora uko bavyipfuza.\nIngingo ya 22.\nUmuntu wese ategerezwa gukingirwa. Ategerezwa gushimishwa mu vyerekeye ubutunzi,\nimibano n'imico kama, ivyo bikaba ari vyo shimikiro ry'agateka n'iterambere ryiwe,\nbivuye ku mwete w'igihugu no kugufashanya kw'amakungu bigashimikira kw'itunganywa\nn'amatungo vy'igihugu kimwe kimwe.\nIngingo ya 23.\nUmuntu wese ategerezwa kuronka akazi, gukora akazi ashatse we nyene, gukora mu buryo\nbuzira akarenganyo kandi nyabwo.\nAbantu bose bakoze bimwe bategerezwa kuronka agahembo kamwe ata nkunzi.\nUmukozi wese ategerezwa kuronka agahembo gakwiranye n'imirimo arangura kandi nyako,\nkomutunga we n'abiwe bakibeshaho mw'iteka, kakongezwa, mbere bishobotse bakamuha\nn'utundi tujana n'amategeko amwubahiriza.\nUmuntu wese arashobora kwiyungunganya n'abandi kugira bashinge amashirahamwe y'abakozi.\nArashobora kandi kuba umunywanyi wayo kugira aharanire ineza yiwe.\nIngingo ya 24.\nUmuntu wese akeneye kuruhuka n'ivyo vyose bimuruhurira, ntakore ikiringo c'umurengera,\nakama aronka akaruhuko kandi akaguma ahembwa.\nIngingo ya 25.\nUmuntu wese ategerezwa kuronka ibikwiye bimufasha kubungabunga neza amagara yiwe\nn'ay'umuryango, mu ngaburo, mu vyambarwa, mu buraro, mu kwivuza n'ibindi nkenerwa ku\nmuntu; ategerezwa kubungabungwa mu gihe atagira akazi, arwaye, amugaye, apfakaye, mu\ngihe atagishobora gukora kubera ubusaza, no mu bindi bihe atagishobora gukora kubera\nubusaza, no mu bindi bihe atagishobora kwitunga kandi bitamuturutseko.\nUmuvyeyi yibarutse n'umwana bategerezwa kwitabwaho kurushiriza. Abana bose bavutse ku\nbabiranye canke kubatabiranye bategerzwa kwitabwaho kimwe.\nIngingo ya 26.\nUmuntu wese akwiye kuronka inyigisho ataco atanze, cane cane mu y'intango ari yo\nngenderwako. Inyigisho y'intango itegerezwa gutangwa vyanse bikunze. Inyigisho yerekeye\nubuhinga n'imyuga itegerezwa gukwizwa hose, inyigisho yo mu mashule yisumbuye\nitegerezwa guhabwa ababishoboye bose, ata nkunzi.\nIntambwe inyigisho itegerezwa kwitwararika gushikako n'uko zina muntu ashikira\niterambere nyakuri n'uko ingingo zimwubahiriza zirushirizaho kwubahirizwa. Itegerezwa\ngufasha amakungu yose amoko n'amadini yose kwumbikana, kwihanganiranira n'ugucudika,\nikongera igafasha Ishirahamwe Mpuzamakungu mu vyo irangura kugirango ibungabunge"
        },
        "4": {
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Image": "7a75dcb8d2061877bc10f553142a407a",
            "Index": 4,
            "Label": "5",
            "Size": [
                595.0,
                842.0
            ],
            "Text": "amahoro.\nAbavyeyi ni bo bategerezwa kwitorera indero abana babo bakwiye kuronka.\nIngingo ya 27\nUmuntu wese arashobora gukwirikirana ata nkomanzi ivyerekeye imico n'utugenegene vy'aho\naba be no guteza imbere ubuhinga akagira n'ico avyungukako.\n2. Umuntu wese ategerezwa kwubahirizwa kavyavuye mu bwenge bwiwe ari ivy'ubuhinga,\nibitabu yanditse canke ivy'utugenegene.\nIngingo ya 28\nUmuntu wese arakeneye ko mu gihugu abamwo no mu makungu hasasagara amahoro kugirango\ningingo zubahiriza zina muntu wese zitegekanijwe mu bimenyeshejwe zubahirizwe hose.\nIngingo ya 29.\nUmuntu wese ari n'ivyo ajejwe aho aba, ari naho honyene ashobora gushikira iterambere\nnyakuri yipfuza.\nNta muntu n'umwe ashobora kwitwaza ingingo zimwubahirirza mu gihe ashaka kurenganya\nabandi, gurtyoza imigenzo mwiza, kudurumbanya umutekano n'ineza biranga intwaro\nrusangi.\nIzo ngingo zubahiriza zina muntu wese ntizishobora gukwirikizwa mu buryo budurumbanya\nimigambi n'ingingo vy'Ishirahamwe Mpuzamakungu.\nIngingo ya 30.\nNta ngingo n'imwe y'ibi bimenyeshejwe ishobora gufatwako icitwazo n'igihugu, umurwi\nw'abantu canke umuntu mugukora ibisambura izi ngingo zubahiriza zina muntu wese."
        }
    }
}
