{
    "MetaData": {
        "Author": null,
        "Creation_Date": 1581467009,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "1582ce3544e973f780546e0ecd2003fe",
            "Index": 0,
            "Label": "1",
            "Size": [
                595.0,
                842.0
            ],
            "Text": "Pangawedar indik Hak-Hak Azasi Manusia\nSami manusane mijil maduluran hak-hak sane pateh lan pastika tur malarapan kebebasan-kebebasan\nsane mabuat pisan. Perserikatan Bangsa-Bangsa maduwe tatuwek pacang nginggilang (nyunjung)\nnabdabang tur ngayomin hak azasi manusia saking swang-swang manusa. Tatuwek puniki ngawit\nsaking Piagem Perserikatan Bangsa-Bangsa sane negesin unteng pakayun wangsa-wangsa ring\njagatpada ngenenin hak azasi manusia sane mabuat pisan tur ring martabat lan kamatmian manusa.\nRing sajeroning pangawedar indik hak azasi manusia, Perserikatan Bangsa-Bangsa mapiteges\npastika pisan miwah sadarana ngenenin hak-hak sane pinaka druwen i manusa sacara adil. Hak-hak\npunika wantah druwen ida dane. Punika wantah hak ida dane. Hak-hak ida dane punika mangda\nkauningin. Patut sareng-sareng nyobiakang tur ngukuhang kawentenanipun gumanti mabuat ring ida\ndane miwah mantuk ring sasaman jana sane seosan.\nSaracita\nManimbang riantukan pangangken ring subhakarma lan hak-hak sane pateh tur pastika saking\npaguyuban kulawarga manusa sami inggih punika dasar kemerdekaan, keadilan lan perdamaian ring\njagat.\nManimbang riantukan ngelempasang lan ngandapang hak azasi manusia janten ngawinang parilaksana-\nparilaksana sane kaon sane ngawinang rasa kroda sajeroning herdaya (unteng pekayunan)\nmanusapada, tur kamanggehang jagat genah manusa pacang muponin bebas mawicara lan maagama tur\nluput saking rasa ajrih miwah kakirangan, punika sampun kajantenang pinaka tatujon pilih utama\nsaking para jana.\nManimbang riantukan hak-hak manusa patut kaayomin malarapan peraturan hukum mangda para jana\nnenten kadulumuk milih pamargi andaga utsaha penguntat maka panungkas kaduratmakan miwah\npenjajahan.\nManimbang riantukan ngupapira paiketan pasawitran ring sajeroning negara-negara patut\nkautsahayang.\nManimbang riantukan wangsa-wangsa saking Perserikatan Bangsa-Bangsa sajeroning Piagem\nPerserikatan Bangsa-Bangsa sampun mategesang malih kepercayaannyane ngenenin hak-hak dasar\nmanusa, tur hak-hak sane pateh, ring sang lanang miwah istri, miwah sampun mutusang pacang\nnuwekang kasuketan jagat lan kahuripane sane utama sajeroning kemerdekaan sane ngalimbak.\nManimbang riantukan paguyuban negara-negara sampun masemaya pacang nyujur kemajuan sajeroning\npangargan miwah pangubaktian marep ring hak azasi manusia lan kebebasan sane ngarojong sareng\nPerserikatan Bangsa-Bangsa.\nManimbang riantukan pahaning wirasa sane pateh ngenenin indik hak-hak lan kebebasan-kebebasan\npunika mabuat pisan maka panglaksana sane sumeken pisan saking semaya punika, mawinan,\nMAJELIS UMUM\nMalarapan punika nyobiahang\nPangawedar Indik Hak-Hak Azasi Manusia\nPinaka anceng sane katah maka sidaning wangsa sami lan panegara sami, maka tatujon mangda\nsaluiring janma lan saluiring paguyuban sajeroning pakraman nityakala eling ring pangawedar\npuniki, pacang ngutsahayang majalaran tata cara ngajahin lan ngicenin pendidikan ngapti\nnincapang pangargan marepe ring hak-hak lan kebebesan-kebebasan punika, tur pamargi sane\ngancang gelitik urati sane manggeh nasional wiadin internasional, nyamin pangangken lan\npangabaktianipun sane luih tur sumeken, inggilan olih wangsa-wangsa saking swanegara anggota\nwiadin olih wangsa-wangsa saking wawidangan sane wenten ring sajeroning wawengkon hukumipun.\nPaos 1\nSami manusane sane nyruwadi wantah merdeka tur maduwe kautamaan lan hak-hak sane pateh. Sami\nkalugrain papineh lan idep tur mangdane pada masawitra melarapan semangat pakulawargaan.\nPaos 2\nSatunggil para janma wenang ring hak-hakipun sami lan kebebasan-kebebasan sane mungguh ring\njeroning pangawedar puniki, makadi pabinaan ring ras, warnan carma, lanang-wadon, basa, agama,\npolitik utawi pamarnan maseosan, witning kewangsaan utawi pakraman (kemasyarakat), hak,\npadruwean, palekadan wiadin linggih seosan.\nSelantur ipun nenten pacang kawentenang pabinayan sangkaning linggih (kedudukan) politik,\nhukum, utawi kedudukan internasional saking negara utawi daerah saking dija ugi kawit nyane\nmanusa, inggian saking negara sane merdeka sane merupa wewidangan-wewidangan perwalian,"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "77bd2c0336359dbf82c36e528ce1d5cb",
            "Index": 1,
            "Label": "2",
            "Size": [
                595.0,
                842.0
            ],
            "Text": "jajahan, utawi sane wenten ring sajeroning wates kedaulatan sane seosan.\nPaos 3\nSaluiring manusa wenang ring hak hidup, kebebasan lan kerahayuan suwang-suwang.\nPaos 4\nSapasira ugi nenten kayogya kadadosang budak utawi parekan, perbudakan lan pedagangan budak,\nyadian marupa napi ja musti kalarang.\nPaos 5\nSapasira ugi nenten dados kasiksa utawi kabayang-bayang utawi katiwakin danda sane tan nganutin\nsulur kamanusan utawi kanistayang.\nPaos 6\nSaluiring janma kawenang ring pangangken sajeroning hukum pinaka manusa niri ring dija ugi\nmagenah.\nPaos 7\nSamian manusane pateh ring sajeroning hukum lan pateh maduwe hak ring pangayoman hukum tanpa\npabinayan. Sami manusane maduwe hak ring pangayoman marep saluiring bentuk pabinayan sane\ntungkas ring pangawedar puniki tur marep saluir hasutan sane nyujur pabinayan inucap.\nPaos 8\nSaluiring janma maduwe hak ring pemulihan saking pengadilan nasional sane maduwe kawenangan\nmarep saparisolah sane ngelanggar hak-hak dasar sane kapaica olih undang-undang dasar wiadin\nhukum.\nPaos 9\nSapasira ugi nenten dados ketangkep, ketahan wiadin kakutang sakita arep.\nPaos 10\nSaluiring janma sajeroning sasama pada maduwe hak ring peradilan sane adil lan terbuka saking\npengadilan sane bebas tur nenten memihak, sajeroning ngerajegang hak lan swadharmanipun tur\nring saluiring danda (tuntutan pidana) sane katiwakang ring ragane.\nPaos 11\nSaluiring janma sane katuntut sangkaning katarka maparisolah ngelanggar hukum durung dados\nkasengguh salah, sadurung kabuktiang kasalahanipun manut hukum olih pengadilan, tur ring\npengadilan inucap polih jaminan sane kasaratang nindihan raga.\nNenten wenten janma sane dados kasalahang kadalih melaksana ngelanggar hukum sangkaning\npelaksana utawi kalengahan sane nenten marupa pelanggaran hukum manut undang-undang nasional\nwiadin internasional, ritatkala saparisolah punika kalaksanayang. Taler nenten kapatutang\nniwakang danda sane lebih abot saking danda sane sepatutipun katiwakang ritatkala pelanggaran\nhukum punika kalaksanayang.\nPaos 12\nSaluiring janma nenten dados kausak-asik urusannyane swang-swang, kulawarganipun,\npakurenanipun, utawi paiketan swalapatraipun sakita arep, taler nenten kadadosang mariceda.\nSaluiring janma maduwe hak polih pengayoman hukum sane jagi kaanggen ngarepang saparisolah kaon\nring arep.\nPaos 13\nSaluiring janma maduwe hak kabebasan malaksana (sane patut) tur magenah ring wawidangan swang-\nswang negara.\nSaluiring janma maduwe hak melancaran ring swang-swang negara, makta padruwenipun, tur mewali\nmalih ring panegara duwene.\nPaos 14\nSaluiring janma maduwe hak ngaruruh tur ngerasanin suaka (pengayoman) saking negara seosan jagi\nkaanggen ngayomin deweknyane saking katut buri.\nHak punika nenten kedadosang kaangge marep ring sungketa tutburi sane sumeken medal sangkaning"
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "376a7c63ee7023f3308d7b8561ccd21d",
            "Index": 2,
            "Label": "3",
            "Size": [
                595.0,
                842.0
            ],
            "Text": "saparisolah sane kaon, sane tan wenten paiketan ring politik, utawi sangkaning saparisolah sane\npiwal ring tujuan miwah dasar Perserikatan Bangsa-Bangsa.\nPaos 15\nSaluiring janma maduwe hak kewarganegaraan (kewangsaan).\nSaluiring janma nenten dados sakama-kama kabancut kewarganegaraanipun (kewangsanipun) wiadin\nmaduwe hak ngentosin kewarganegaraan (kewangsaan).\nPaos 16\nLanang lan istri sane sampun daha-truna, tanpa kawatesin kewangsaanipun, kewarganegaraanipun\nwiadin agama, maduwe hak makurenan utawi mawiwaha tur ngewangun kulawarga. Ipun maduwe hak sane\npateh ring sapari indik pawiwahan, ring sajeroning makurenan, wiadin ritatkala palas makurenan.\nPawiwahan wantah dados kalaksanayang yaning calon penganten pada saling lulut asih.\nKulawarga inggih punika paiketan sangkaning titah ring sajeroning pagubugan, tur maduwe hak\npolih pengayoman saking pagubugan wiadin negara.\nPaos 17\nSaluiring janma maduwe hak maderbe artha, ndiri (newek) wiadin sareng-sareng janma lianan.\nSaluiring janma nenten dados kerampas padruwenannyane sakita karep.\nPaos 18\nSaluiring janma maduwe hak kebebasan mapaidep, unteng kayun lan ngagem agama, hak kabebasan\nmagentos agama utawi kepercayaan, lan kebebasan nyengguhang agama utawi kepercayaan malarapan\nngajahin, ngelaksanayang, ngaturang bakti tur nganutin ajaran agama punika, ndiri-ndiri wiadin\nsareng-sareng janma seosan, ring arep pagubugan wiadin ndiri (ndewek).\nPaos 19\nSaluiring janma bebas maduwe tetimbangan wiadin ngamedalang tetimbangan, tanpa gangguan\nngeruruh, nerima tur ngamedalang gatra lan pakayunan malarapan sarana napi ja, tanpa ngetang\nwates-wates wewidangan.\nPaos 20\nSaluiring janma maduwe hak kebebasan mapupul lan ngewangun sekha tanpa ngangge kekerasan.\nSaluiring janma nenten dados kapaksa mangda ngiring nyarengin sekha.\nPaos 21\nSaluiring janma maduwe hak nyarengin ngemargiang pemerintahan negarannyane secara langsung\nutawi malarapan wakil-wakil sane kapilih secara bebas.\nSaluiring janma sami-sami pateh maduwe hak kabisekayang utawi kalinggihang dados prajuru ring\nsajeroning ngemargiang pemerintahan negarannyane.\nPakayunan para janma musti kadadosang pinaka dasar kewenangan pemerintah; pakayun puniki musti\nkasinahang marupa pemilihan umum sane kamargiang sangkaning manah lascarya tur nirmala,\nmalarapan hak pilih tur dudonan sane pateh, malarapan pemungutan suara sane singid utawi\nngangge tata cara seosan sane nyamin kebebesan nguwehin suara.\nPaos 22\nSaluiring janma, pinaka krama pagubugan, maduwe hak jaminan sosial, ngelaksanayang hak ekonomi,\nsosial lan budaya sane pinih kabuatang jagi ngawangiang kaprabawan lan numbuhang kepribadian,\nmalarapan utsaha-utsaha nasional wiadin nyarengin utsaha internasional (sajagat), manut kadi\ntata cara lan kekuatan swang-swang negara.\nPaos 23\nSaluiring janma maduwe hak ring pekaryan, maduwe hak kabebasan milih pakaryan, maduwe hak ring\ntata cara ngelaksanayang pekaryan sane adil miwah ngewetuang aget lan maduwe hak pangayoman\nsumangdane tan kicalan pangupajiwa.\nSaluiring janma, tanpa pabinayan, maduwe hak ring pangupahan sane pateh ring pakaryan sane\npateh.\nSaluiring janma sane makarya maduwe hak ring pangupahan sane adil tur ngewetuang aget sane"
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "90401e4f439930f22d60a79e2d8f3c02",
            "Index": 3,
            "Label": "4",
            "Size": [
                595.0,
                842.0
            ],
            "Text": "nyamin kahidupan sane dahat mapikenoh ring padewekan wiadin kulawargannyane, pingkalih yaning\nwantah perlu kewewehin antuk pengayoman sosial sane siosan.\nSaluiring janma maduwe hak ngewangun tur ngeranjing ring paguyuban utawi sekha buruh sane jagi\nngayomin saluir pabuatannyane.\nPaos 24\nSaluiring janma maduwe hak mesandekan wiadin liburan, pingkalih wates-wates galah mekarya sane\npatut pingkalih polih libur berkala, tur tetep nampi upah.\nPaos 25\nSaluiring janma maduwe hak ring taraf hidup sane cukup, mangda sida nemu kerahayuan lan\nkesejahteraan padewekan wiadin kulawarganipun, taler hak ring pangan, paumahan, pangupapira\nkerahajengan pingkalih pelayanan sosial sane kabuatang, tur maduwe hak ring jaminan ritatkala\nnganggur/magang, sungkan, cacad, balu, sampun lingsir, utawi kehanan siosan sane mekhawinan\nkekirangan pangupajiwa.\nIbu lan anak-anak maduwe hak polih pangupapira wiadin wantuan sane dahat istimewa. Saluiring\nanak alit sane embas saking pawiwahan wiadin babinjat, musti polih pengayoman sosial tanpa\npabinayan.\nPaos 26\nSaluiring janma maduwe hak polih pendidikan. Pendidikan punika musti gratis, paling nenten ring\ntingkat sekolah rendah wiadin pendidikan dasar. Pendidikan rendah musti kewajibang (nenten\ndados tan kelaksanayang). Pendidikan teknik lan jurusan sane sampun ketah mangda kabukak ring\nsaluiring janma, taler pendidikan tinggi mangda prasida keranjingang olih para janmane sami\nnganutin tata cara sane pateh medasar antuk kepatutan.\nPendidikan punika musti matatujon ngewerdiang angga sarira tur mangda prasida ngajiang hak\nazasi manusia wiadin kebebasan-kebebasan. Pendidikan punika mangda prasida ngewetuang saling\npengertian, mulatsarira, tur pasawitran ring saluiring wangsane sami, paguyuban ras pingkalih\nagama, tur musti ngemajuang pemargin Perserikatan Bangsa-Bangsa ring sajeroning ngupapira\nperdamaian.\nIrerama utawi guru rupaka maduwe hak sane mautama ring sajeroning milih saluiring pendidikan\nsane pacang katiwakang ring okan-okannyane.\nPaos 27\nSaluiring janma maduwe hak nyarengin ring sajeroning kehidupan kebudayaan, ngerasayang kaluihan\nkesenian, lan sareng ngerasayang kemajuan tur namtamin pakenoh ilmu pengetahuan.\nSaluiring janma maduwe hak pangayoman marep ring keuntungan moril wiadin material, sane\nkamoling antuk hasil karya ilmiah, kesusastraan wiadian kesenian sane prasida kaortayang.\nPaos 28\nSaluiring janma maduwe hak marep ring tatanan sosial wiadin internasional, tur hak-hak lan\nkebebasan-kebebasan sane mungguh ring sajeroning pangawedar puniki prasida kalaksanayang.\nPaos 29\nSaluiring janma sami maduwe swadarma marep ring pagubugan ring dija ugi ipun prasida\nngewerdiang kepribadianipun malarapan antuk kabebasan sane banget pisan.\nRing sajeroning ngelaksanayang hak-hak lan kebebasan-kebebasanipun, swang-swang manusa musti\nnganutin wates-wates sane kapagehang olih undang-undang sane matatujon nyamin pangangken wiadin\nngewangiang hak-hak lan kebebasan-kebebasan manusa seosan, lan ring pakraman nganutin tata cara\nsane adil ngenenin kesusilaan, ketreptian miwah kejagaditaan jagat sajeroning sane demokratis.\nHak-hak lan kebebesan-kebebasan puniki ring sajeroning pelaksanaanipun nenten dados matungkasan\nring tatujon lan prinsip-prinsip Perserikatan Bangsa-Bangsa.\nPasal 30\nRing sajeroning pangawedar puniki tan dados katarka tur nguwehin inggian negara, paguyuban,\nutawi silih tunggal janma, hak nyarengin saluir pekaryaan, utawi ngelaksanayang saparisolah\nsane matujon ngerusak hak-hak lan kebebasan-kebebasan sane mungguh ring sajeroning pangawedar\npuniki."
        }
    }
}
