{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581467133,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Pangawedar indik Hak-Hak Azasi Manusia\nSami manusane mijil maduluran hak-hak sane pateh lan pastika tur malarapan kebebasan-\nkebebasan sane mabuat pisan. Perserikatan Bangsa-Bangsa maduwe tatuwek pacang\nnginggilang (nyunjung) nabdabang tur ngayomin hak azasi manusia saking swang-swang\nmanusa. Tatuwek puniki ngawit saking Piagem Perserikatan Bangsa-Bangsa sane negesin\nunteng pakayun wangsa-wangsa ring jagatpada ngenenin hak azasi manusia sane mabuat\npisan tur ring martabat lan kamatmian manusa. Ring sajeroning pangawedar indik hak\nazasi manusia, Perserikatan Bangsa-Bangsa mapiteges pastika pisan miwah sadarana\nngenenin hak-hak sane pinaka druwen i manusa sacara adil. Hak-hak punika wantah druwen\nida dane. Punika wantah hak ida dane. Hak-hak ida dane punika mangda kauningin. Patut\nsareng-sareng nyobiakang tur ngukuhang kawentenanipun gumanti mabuat ring ida dane\nmiwah mantuk ring sasaman jana sane seosan.\nSaracita\nManimbang riantukan pangangken ring subhakarma lan hak-hak sane pateh tur pastika\nsaking paguyuban kulawarga manusa sami inggih punika dasar kemerdekaan, keadilan lan\nperdamaian ring jagat.\nManimbang riantukan ngelempasang lan ngandapang hak azasi manusia janten ngawinang\nparilaksana-parilaksana sane kaon sane ngawinang rasa kroda sajeroning herdaya (unteng\npekayunan) manusapada, tur kamanggehang jagat genah manusa pacang muponin bebas\nmawicara lan maagama tur luput saking rasa ajrih miwah kakirangan, punika sampun\nkajantenang pinaka tatujon pilih utama saking para jana.\nManimbang riantukan hak-hak manusa patut kaayomin malarapan peraturan hukum mangda para\njana nenten kadulumuk milih pamargi andaga utsaha penguntat maka panungkas kaduratmakan\nmiwah penjajahan.\nManimbang riantukan ngupapira paiketan pasawitran ring sajeroning negara-negara patut\nkautsahayang.\nManimbang riantukan wangsa-wangsa saking Perserikatan Bangsa-Bangsa sajeroning Piagem\nPerserikatan Bangsa-Bangsa sampun mategesang malih kepercayaannyane ngenenin hak-hak\ndasar manusa, tur hak-hak sane pateh, ring sang lanang miwah istri, miwah sampun\nmutusang pacang nuwekang kasuketan jagat lan kahuripane sane utama sajeroning\nkemerdekaan sane ngalimbak.\nManimbang riantukan paguyuban negara-negara sampun masemaya pacang nyujur kemajuan\nsajeroning pangargan miwah pangubaktian marep ring hak azasi manusia lan kebebasan sane\nngarojong sareng Perserikatan Bangsa-Bangsa.\nManimbang riantukan pahaning wirasa sane pateh ngenenin indik hak-hak lan kebebasan-\nkebebasan punika mabuat pisan maka panglaksana sane sumeken pisan saking semaya punika,\nmawinan,\nMAJELIS UMUM\nMalarapan punika nyobiahang\nPangawedar Indik Hak-Hak Azasi Manusia\nPinaka anceng sane katah maka sidaning wangsa sami lan panegara sami, maka tatujon\nmangda saluiring janma lan saluiring paguyuban sajeroning pakraman nityakala eling ring",
            "Image": "fa56c33e71525f375da0e45c3ccea8cc"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "pangawedar puniki, pacang ngutsahayang majalaran tata cara ngajahin lan ngicenin\npendidikan ngapti nincapang pangargan marepe ring hak-hak lan kebebesan-kebebasan\npunika, tur pamargi sane gancang gelitik urati sane manggeh nasional wiadin\ninternasional, nyamin pangangken lan pangabaktianipun sane luih tur sumeken, inggilan\nolih wangsa-wangsa saking swanegara anggota wiadin olih wangsa-wangsa saking wawidangan\nsane wenten ring sajeroning wawengkon hukumipun.\nPaos 1\nSami manusane sane nyruwadi wantah merdeka tur maduwe kautamaan lan hak-hak sane pateh.\nSami kalugrain papineh lan idep tur mangdane pada masawitra melarapan semangat\npakulawargaan.\nPaos 2\nSatunggil para janma wenang ring hak-hakipun sami lan kebebasan-kebebasan sane mungguh\nring jeroning pangawedar puniki, makadi pabinaan ring ras, warnan carma, lanang-wadon,\nbasa, agama, politik utawi pamarnan maseosan, witning kewangsaan utawi pakraman\n(kemasyarakat), hak, padruwean, palekadan wiadin linggih seosan.\nSelantur ipun nenten pacang kawentenang pabinayan sangkaning linggih (kedudukan)\npolitik, hukum, utawi kedudukan internasional saking negara utawi daerah saking dija\nugi kawit nyane manusa, inggian saking negara sane merdeka sane merupa wewidangan-\nwewidangan perwalian, jajahan, utawi sane wenten ring sajeroning wates kedaulatan sane\nseosan.\nPaos 3\nSaluiring manusa wenang ring hak hidup, kebebasan lan kerahayuan suwang-suwang.\nPaos 4\nSapasira ugi nenten kayogya kadadosang budak utawi parekan, perbudakan lan pedagangan\nbudak, yadian marupa napi ja musti kalarang.\nPaos 5\nSapasira ugi nenten dados kasiksa utawi kabayang-bayang utawi katiwakin danda sane tan\nnganutin sulur kamanusan utawi kanistayang.\nPaos 6\nSaluiring janma kawenang ring pangangken sajeroning hukum pinaka manusa niri ring dija\nugi magenah.\nPaos 7\nSamian manusane pateh ring sajeroning hukum lan pateh maduwe hak ring pangayoman hukum\ntanpa pabinayan. Sami manusane maduwe hak ring pangayoman marep saluiring bentuk\npabinayan sane tungkas ring pangawedar puniki tur marep saluir hasutan sane nyujur\npabinayan inucap.\nPaos 8\nSaluiring janma maduwe hak ring pemulihan saking pengadilan nasional sane maduwe\nkawenangan marep saparisolah sane ngelanggar hak-hak dasar sane kapaica olih undang-\nundang dasar wiadin hukum.",
            "Image": "d6f632606a42b7e6697926104fce04a6"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Paos 9\nSapasira ugi nenten dados ketangkep, ketahan wiadin kakutang sakita arep.\nPaos 10\nSaluiring janma sajeroning sasama pada maduwe hak ring peradilan sane adil lan terbuka\nsaking pengadilan sane bebas tur nenten memihak, sajeroning ngerajegang hak lan\nswadharmanipun tur ring saluiring danda (tuntutan pidana) sane katiwakang ring ragane.\nPaos 11\nSaluiring janma sane katuntut sangkaning katarka maparisolah ngelanggar hukum durung\ndados kasengguh salah, sadurung kabuktiang kasalahanipun manut hukum olih pengadilan,\ntur ring pengadilan inucap polih jaminan sane kasaratang nindihan raga.\nNenten wenten janma sane dados kasalahang kadalih melaksana ngelanggar hukum sangkaning\npelaksana utawi kalengahan sane nenten marupa pelanggaran hukum manut undang-undang\nnasional wiadin internasional, ritatkala saparisolah punika kalaksanayang. Taler nenten\nkapatutang niwakang danda sane lebih abot saking danda sane sepatutipun katiwakang\nritatkala pelanggaran hukum punika kalaksanayang.\nPaos 12\nSaluiring janma nenten dados kausak-asik urusannyane swang-swang, kulawarganipun,\npakurenanipun, utawi paiketan swalapatraipun sakita arep, taler nenten kadadosang\nmariceda. Saluiring janma maduwe hak polih pengayoman hukum sane jagi kaanggen\nngarepang saparisolah kaon ring arep.\nPaos 13\nSaluiring janma maduwe hak kabebasan malaksana (sane patut) tur magenah ring wawidangan\nswang-swang negara.\nSaluiring janma maduwe hak melancaran ring swang-swang negara, makta padruwenipun, tur\nmewali malih ring panegara duwene.\nPaos 14\nSaluiring janma maduwe hak ngaruruh tur ngerasanin suaka (pengayoman) saking negara\nseosan jagi kaanggen ngayomin deweknyane saking katut buri.\nHak punika nenten kedadosang kaangge marep ring sungketa tutburi sane sumeken medal\nsangkaning saparisolah sane kaon, sane tan wenten paiketan ring politik, utawi\nsangkaning saparisolah sane piwal ring tujuan miwah dasar Perserikatan Bangsa-Bangsa.\nPaos 15\nSaluiring janma maduwe hak kewarganegaraan (kewangsaan).\nSaluiring janma nenten dados sakama-kama kabancut kewarganegaraanipun (kewangsanipun)\nwiadin maduwe hak ngentosin kewarganegaraan (kewangsaan).\nPaos 16\nLanang lan istri sane sampun daha-truna, tanpa kawatesin kewangsaanipun,\nkewarganegaraanipun wiadin agama, maduwe hak makurenan utawi mawiwaha tur ngewangun",
            "Image": "cf07f6c1d44315370942b7dec042e441"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "kulawarga. Ipun maduwe hak sane pateh ring sapari indik pawiwahan, ring sajeroning\nmakurenan, wiadin ritatkala palas makurenan.\nPawiwahan wantah dados kalaksanayang yaning calon penganten pada saling lulut asih.\nKulawarga inggih punika paiketan sangkaning titah ring sajeroning pagubugan, tur maduwe\nhak polih pengayoman saking pagubugan wiadin negara.\nPaos 17\nSaluiring janma maduwe hak maderbe artha, ndiri (newek) wiadin sareng-sareng janma\nlianan.\nSaluiring janma nenten dados kerampas padruwenannyane sakita karep.\nPaos 18\nSaluiring janma maduwe hak kebebasan mapaidep, unteng kayun lan ngagem agama, hak\nkabebasan magentos agama utawi kepercayaan, lan kebebasan nyengguhang agama utawi\nkepercayaan malarapan ngajahin, ngelaksanayang, ngaturang bakti tur nganutin ajaran\nagama punika, ndiri-ndiri wiadin sareng-sareng janma seosan, ring arep pagubugan wiadin\nndiri (ndewek).\nPaos 19\nSaluiring janma bebas maduwe tetimbangan wiadin ngamedalang tetimbangan, tanpa gangguan\nngeruruh, nerima tur ngamedalang gatra lan pakayunan malarapan sarana napi ja, tanpa\nngetang wates-wates wewidangan.\nPaos 20\nSaluiring janma maduwe hak kebebasan mapupul lan ngewangun sekha tanpa ngangge\nkekerasan.\nSaluiring janma nenten dados kapaksa mangda ngiring nyarengin sekha.\nPaos 21\nSaluiring janma maduwe hak nyarengin ngemargiang pemerintahan negarannyane secara\nlangsung utawi malarapan wakil-wakil sane kapilih secara bebas.\nSaluiring janma sami-sami pateh maduwe hak kabisekayang utawi kalinggihang dados\nprajuru ring sajeroning ngemargiang pemerintahan negarannyane.\nPakayunan para janma musti kadadosang pinaka dasar kewenangan pemerintah; pakayun\npuniki musti kasinahang marupa pemilihan umum sane kamargiang sangkaning manah lascarya\ntur nirmala, malarapan hak pilih tur dudonan sane pateh, malarapan pemungutan suara\nsane singid utawi ngangge tata cara seosan sane nyamin kebebesan nguwehin suara.\nPaos 22\nSaluiring janma, pinaka krama pagubugan, maduwe hak jaminan sosial, ngelaksanayang hak\nekonomi, sosial lan budaya sane pinih kabuatang jagi ngawangiang kaprabawan lan\nnumbuhang kepribadian, malarapan utsaha-utsaha nasional wiadin nyarengin utsaha\ninternasional (sajagat), manut kadi tata cara lan kekuatan swang-swang negara.\nPaos 23",
            "Image": "b311b66c50db01b1d414df27cd395dc7"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Saluiring janma maduwe hak ring pekaryan, maduwe hak kabebasan milih pakaryan, maduwe\nhak ring tata cara ngelaksanayang pekaryan sane adil miwah ngewetuang aget lan maduwe\nhak pangayoman sumangdane tan kicalan pangupajiwa.\nSaluiring janma, tanpa pabinayan, maduwe hak ring pangupahan sane pateh ring pakaryan\nsane pateh.\nSaluiring janma sane makarya maduwe hak ring pangupahan sane adil tur ngewetuang aget\nsane nyamin kahidupan sane dahat mapikenoh ring padewekan wiadin kulawargannyane,\npingkalih yaning wantah perlu kewewehin antuk pengayoman sosial sane siosan.\nSaluiring janma maduwe hak ngewangun tur ngeranjing ring paguyuban utawi sekha buruh\nsane jagi ngayomin saluir pabuatannyane.\nPaos 24\nSaluiring janma maduwe hak mesandekan wiadin liburan, pingkalih wates-wates galah\nmekarya sane patut pingkalih polih libur berkala, tur tetep nampi upah.\nPaos 25\nSaluiring janma maduwe hak ring taraf hidup sane cukup, mangda sida nemu kerahayuan lan\nkesejahteraan padewekan wiadin kulawarganipun, taler hak ring pangan, paumahan,\npangupapira kerahajengan pingkalih pelayanan sosial sane kabuatang, tur maduwe hak ring\njaminan ritatkala nganggur/magang, sungkan, cacad, balu, sampun lingsir, utawi kehanan\nsiosan sane mekhawinan kekirangan pangupajiwa.\nIbu lan anak-anak maduwe hak polih pangupapira wiadin wantuan sane dahat istimewa.\nSaluiring anak alit sane embas saking pawiwahan wiadin babinjat, musti polih pengayoman\nsosial tanpa pabinayan.\nPaos 26\nSaluiring janma maduwe hak polih pendidikan. Pendidikan punika musti gratis, paling\nnenten ring tingkat sekolah rendah wiadin pendidikan dasar. Pendidikan rendah musti\nkewajibang (nenten dados tan kelaksanayang). Pendidikan teknik lan jurusan sane sampun\nketah mangda kabukak ring saluiring janma, taler pendidikan tinggi mangda prasida\nkeranjingang olih para janmane sami nganutin tata cara sane pateh medasar antuk\nkepatutan.\nPendidikan punika musti matatujon ngewerdiang angga sarira tur mangda prasida ngajiang\nhak azasi manusia wiadin kebebasan-kebebasan. Pendidikan punika mangda prasida\nngewetuang saling pengertian, mulatsarira, tur pasawitran ring saluiring wangsane sami,\npaguyuban ras pingkalih agama, tur musti ngemajuang pemargin Perserikatan Bangsa-Bangsa\nring sajeroning ngupapira perdamaian.\nIrerama utawi guru rupaka maduwe hak sane mautama ring sajeroning milih saluiring\npendidikan sane pacang katiwakang ring okan-okannyane.\nPaos 27\nSaluiring janma maduwe hak nyarengin ring sajeroning kehidupan kebudayaan, ngerasayang\nkaluihan kesenian, lan sareng ngerasayang kemajuan tur namtamin pakenoh ilmu\npengetahuan.\nSaluiring janma maduwe hak pangayoman marep ring keuntungan moril wiadin material, sane",
            "Image": "80c0061a7e0bb9c00795c6b3afd0893f"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "kamoling antuk hasil karya ilmiah, kesusastraan wiadian kesenian sane prasida\nkaortayang.\nPaos 28\nSaluiring janma maduwe hak marep ring tatanan sosial wiadin internasional, tur hak-hak\nlan kebebasan-kebebasan sane mungguh ring sajeroning pangawedar puniki prasida\nkalaksanayang.\nPaos 29\nSaluiring janma sami maduwe swadarma marep ring pagubugan ring dija ugi ipun prasida\nngewerdiang kepribadianipun malarapan antuk kabebasan sane banget pisan.\nRing sajeroning ngelaksanayang hak-hak lan kebebasan-kebebasanipun, swang-swang manusa\nmusti nganutin wates-wates sane kapagehang olih undang-undang sane matatujon nyamin\npangangken wiadin ngewangiang hak-hak lan kebebasan-kebebasan manusa seosan, lan ring\npakraman nganutin tata cara sane adil ngenenin kesusilaan, ketreptian miwah\nkejagaditaan jagat sajeroning sane demokratis.\nHak-hak lan kebebesan-kebebasan puniki ring sajeroning pelaksanaanipun nenten dados\nmatungkasan ring tatujon lan prinsip-prinsip Perserikatan Bangsa-Bangsa.\nPasal 30\nRing sajeroning pangawedar puniki tan dados katarka tur nguwehin inggian negara,\npaguyuban, utawi silih tunggal janma, hak nyarengin saluir pekaryaan, utawi\nngelaksanayang saparisolah sane matujon ngerusak hak-hak lan kebebasan-kebebasan sane\nmungguh ring sajeroning pangawedar puniki.",
            "Image": "347d4429d5bc85a20a47b2cc54976dae"
        }
    }
}
