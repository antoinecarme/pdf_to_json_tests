{
    "MetaData": {
        "Author": null,
        "Creation_Date": 1581466964,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "87cef549194f7e1f3e006f42e9a1af36",
            "Index": 0,
            "Label": "1",
            "Size": [
                595.0,
                842.0
            ],
            "Text": "Pangawedar indik Hak-Hak Azasi Manusia\nSami manusane mijil maduluran hak-hak sane pateh lan pastika tur malarapan kebebasan-kebebasan sane\nmabuat pisan. Perserikatan Bangsa-Bangsa maduwe tatuwek pacang nginggilang (nyunjung) nabdabang tur\nngayomin hak azasi manusia saking swang-swang manusa. Tatuwek puniki ngawit saking Piagem\nPerserikatan Bangsa-Bangsa sane negesin unteng pakayun wangsa-wangsa ring jagatpada ngenenin hak azasi\nmanusia sane mabuat pisan tur ring martabat lan kamatmian manusa. Ring sajeroning pangawedar indik hak\nazasi manusia, Perserikatan Bangsa-Bangsa mapiteges pastika pisan miwah sadarana ngenenin hak-hak sane\npinaka druwen i manusa sacara adil. Hak-hak punika wantah druwen ida dane. Punika wantah hak ida dane.\nHak-hak ida dane punika mangda kauningin. Patut sareng-sareng nyobiakang tur ngukuhang\nkawentenanipun gumanti mabuat ring ida dane miwah mantuk ring sasaman jana sane seosan.\nSaracita\nManimbang riantukan pangangken ring subhakarma lan hak-hak sane pateh tur pastika saking paguyuban\nkulawarga manusa sami inggih punika dasar kemerdekaan, keadilan lan perdamaian ring jagat.\nManimbang riantukan ngelempasang lan ngandapang hak azasi manusia janten ngawinang parilaksana-\nparilaksana sane kaon sane ngawinang rasa kroda sajeroning herdaya (unteng pekayunan) manusapada, tur\nkamanggehang jagat genah manusa pacang muponin bebas mawicara lan maagama tur luput saking rasa ajrih\nmiwah kakirangan, punika sampun kajantenang pinaka tatujon pilih utama saking para jana.\nManimbang riantukan hak-hak manusa patut kaayomin malarapan peraturan hukum mangda para jana nenten\nkadulumuk milih pamargi andaga utsaha penguntat maka panungkas kaduratmakan miwah penjajahan.\nManimbang riantukan ngupapira paiketan pasawitran ring sajeroning negara-negara patut kautsahayang.\nManimbang riantukan wangsa-wangsa saking Perserikatan Bangsa-Bangsa sajeroning Piagem Perserikatan"
        },
        "1": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "73a11c022078f961f9cfd969d4d857a5",
            "Index": 1,
            "Label": "2",
            "Size": [
                595.0,
                842.0
            ],
            "Text": "Bangsa-Bangsa sampun mategesang malih kepercayaannyane ngenenin hak-hak dasar manusa, tur hak-hak\nsane pateh, ring sang lanang miwah istri, miwah sampun mutusang pacang nuwekang kasuketan jagat lan\nkahuripane sane utama sajeroning kemerdekaan sane ngalimbak.\nManimbang riantukan paguyuban negara-negara sampun masemaya pacang nyujur kemajuan sajeroning\npangargan miwah pangubaktian marep ring hak azasi manusia lan kebebasan sane ngarojong sareng\nPerserikatan Bangsa-Bangsa.\nManimbang riantukan pahaning wirasa sane pateh ngenenin indik hak-hak lan kebebasan-kebebasan punika\nmabuat pisan maka panglaksana sane sumeken pisan saking semaya punika, mawinan,\nMAJELIS UMUM\nMalarapan punika nyobiahang\nPangawedar Indik Hak-Hak Azasi Manusia\nPinaka anceng sane katah maka sidaning wangsa sami lan panegara sami, maka tatujon mangda saluiring\njanma lan saluiring paguyuban sajeroning pakraman nityakala eling ring pangawedar puniki, pacang\nngutsahayang majalaran tata cara ngajahin lan ngicenin pendidikan ngapti nincapang pangargan marepe ring\nhak-hak lan kebebesan-kebebasan punika, tur pamargi sane gancang gelitik urati sane manggeh nasional\nwiadin internasional, nyamin pangangken lan pangabaktianipun sane luih tur sumeken, inggilan olih wangsa-\nwangsa saking swanegara anggota wiadin olih wangsa-wangsa saking wawidangan sane wenten ring\nsajeroning wawengkon hukumipun.\nPaos 1\nSami manusane sane nyruwadi wantah merdeka tur maduwe kautamaan lan hak-hak sane pateh. Sami\nkalugrain papineh lan idep tur mangdane pada masawitra melarapan semangat pakulawargaan."
        },
        "2": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "e6289f97e22ae16d331129eef838081b",
            "Index": 2,
            "Label": "3",
            "Size": [
                595.0,
                842.0
            ],
            "Text": "Paos 2\nSatunggil para janma wenang ring hak-hakipun sami lan kebebasan-kebebasan sane mungguh ring jeroning\npangawedar puniki, makadi pabinaan ring ras, warnan carma, lanang-wadon, basa, agama, politik utawi\npamarnan maseosan, witning kewangsaan utawi pakraman (kemasyarakat), hak, padruwean, palekadan\nwiadin linggih seosan.\nSelantur ipun nenten pacang kawentenang pabinayan sangkaning linggih (kedudukan) politik, hukum, utawi\nkedudukan internasional saking negara utawi daerah saking dija ugi kawit nyane manusa, inggian saking\nnegara sane merdeka sane merupa wewidangan-wewidangan perwalian, jajahan, utawi sane wenten ring\nsajeroning wates kedaulatan sane seosan.\nPaos 3\nSaluiring manusa wenang ring hak hidup, kebebasan lan kerahayuan suwang-suwang.\nPaos 4\nSapasira ugi nenten kayogya kadadosang budak utawi parekan, perbudakan lan pedagangan budak, yadian\nmarupa napi ja musti kalarang.\nPaos 5\nSapasira ugi nenten dados kasiksa utawi kabayang-bayang utawi katiwakin danda sane tan nganutin sulur\nkamanusan utawi kanistayang.\nPaos 6\nSaluiring janma kawenang ring pangangken sajeroning hukum pinaka manusa niri ring dija ugi magenah.\nPaos 7"
        },
        "3": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "fffec292a7dc233ffdfb35bf92d0ef74",
            "Index": 3,
            "Label": "4",
            "Size": [
                595.0,
                842.0
            ],
            "Text": "Samian manusane pateh ring sajeroning hukum lan pateh maduwe hak ring pangayoman hukum tanpa\npabinayan. Sami manusane maduwe hak ring pangayoman marep saluiring bentuk pabinayan sane tungkas\nring pangawedar puniki tur marep saluir hasutan sane nyujur pabinayan inucap.\nPaos 8\nSaluiring janma maduwe hak ring pemulihan saking pengadilan nasional sane maduwe kawenangan marep\nsaparisolah sane ngelanggar hak-hak dasar sane kapaica olih undang-undang dasar wiadin hukum.\nPaos 9\nSapasira ugi nenten dados ketangkep, ketahan wiadin kakutang sakita arep.\nPaos 10\nSaluiring janma sajeroning sasama pada maduwe hak ring peradilan sane adil lan terbuka saking pengadilan\nsane bebas tur nenten memihak, sajeroning ngerajegang hak lan swadharmanipun tur ring saluiring danda\n(tuntutan pidana) sane katiwakang ring ragane.\nPaos 11\nSaluiring janma sane katuntut sangkaning katarka maparisolah ngelanggar hukum durung dados kasengguh\nsalah, sadurung kabuktiang kasalahanipun manut hukum olih pengadilan, tur ring pengadilan inucap polih\njaminan sane kasaratang nindihan raga.\nNenten wenten janma sane dados kasalahang kadalih melaksana ngelanggar hukum sangkaning pelaksana\nutawi kalengahan sane nenten marupa pelanggaran hukum manut undang-undang nasional wiadin\ninternasional, ritatkala saparisolah punika kalaksanayang. Taler nenten kapatutang niwakang danda sane\nlebih abot saking danda sane sepatutipun katiwakang ritatkala pelanggaran hukum punika kalaksanayang."
        },
        "4": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "be44458943b6feb5a03d020a515b6329",
            "Index": 4,
            "Label": "5",
            "Size": [
                595.0,
                842.0
            ],
            "Text": "Paos 12\nSaluiring janma nenten dados kausak-asik urusannyane swang-swang, kulawarganipun, pakurenanipun,\nutawi paiketan swalapatraipun sakita arep, taler nenten kadadosang mariceda. Saluiring janma maduwe hak\npolih pengayoman hukum sane jagi kaanggen ngarepang saparisolah kaon ring arep.\nPaos 13\nSaluiring janma maduwe hak kabebasan malaksana (sane patut) tur magenah ring wawidangan swang-swang\nnegara.\nSaluiring janma maduwe hak melancaran ring swang-swang negara, makta padruwenipun, tur mewali malih\nring panegara duwene.\nPaos 14\nSaluiring janma maduwe hak ngaruruh tur ngerasanin suaka (pengayoman) saking negara seosan jagi\nkaanggen ngayomin deweknyane saking katut buri.\nHak punika nenten kedadosang kaangge marep ring sungketa tutburi sane sumeken medal sangkaning\nsaparisolah sane kaon, sane tan wenten paiketan ring politik, utawi sangkaning saparisolah sane piwal ring\ntujuan miwah dasar Perserikatan Bangsa-Bangsa.\nPaos 15\nSaluiring janma maduwe hak kewarganegaraan (kewangsaan).\nSaluiring janma nenten dados sakama-kama kabancut kewarganegaraanipun (kewangsanipun) wiadin\nmaduwe hak ngentosin kewarganegaraan (kewangsaan).\nPaos 16"
        },
        "5": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "752017d8019b586d975477db6a4f53e0",
            "Index": 5,
            "Label": "6",
            "Size": [
                595.0,
                842.0
            ],
            "Text": "Lanang lan istri sane sampun daha-truna, tanpa kawatesin kewangsaanipun, kewarganegaraanipun wiadin\nagama, maduwe hak makurenan utawi mawiwaha tur ngewangun kulawarga. Ipun maduwe hak sane pateh\nring sapari indik pawiwahan, ring sajeroning makurenan, wiadin ritatkala palas makurenan.\nPawiwahan wantah dados kalaksanayang yaning calon penganten pada saling lulut asih.\nKulawarga inggih punika paiketan sangkaning titah ring sajeroning pagubugan, tur maduwe hak polih\npengayoman saking pagubugan wiadin negara.\nPaos 17\nSaluiring janma maduwe hak maderbe artha, ndiri (newek) wiadin sareng-sareng janma lianan.\nSaluiring janma nenten dados kerampas padruwenannyane sakita karep.\nPaos 18\nSaluiring janma maduwe hak kebebasan mapaidep, unteng kayun lan ngagem agama, hak kabebasan\nmagentos agama utawi kepercayaan, lan kebebasan nyengguhang agama utawi kepercayaan malarapan\nngajahin, ngelaksanayang, ngaturang bakti tur nganutin ajaran agama punika, ndiri-ndiri wiadin sareng-\nsareng janma seosan, ring arep pagubugan wiadin ndiri (ndewek).\nPaos 19\nSaluiring janma bebas maduwe tetimbangan wiadin ngamedalang tetimbangan, tanpa gangguan ngeruruh,\nnerima tur ngamedalang gatra lan pakayunan malarapan sarana napi ja, tanpa ngetang wates-wates\nwewidangan.\nPaos 20\nSaluiring janma maduwe hak kebebasan mapupul lan ngewangun sekha tanpa ngangge kekerasan."
        },
        "6": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "a1637bc9473591d58a7e2b04867383fb",
            "Index": 6,
            "Label": "7",
            "Size": [
                595.0,
                842.0
            ],
            "Text": "Saluiring janma nenten dados kapaksa mangda ngiring nyarengin sekha.\nPaos 21\nSaluiring janma maduwe hak nyarengin ngemargiang pemerintahan negarannyane secara langsung utawi\nmalarapan wakil-wakil sane kapilih secara bebas.\nSaluiring janma sami-sami pateh maduwe hak kabisekayang utawi kalinggihang dados prajuru ring\nsajeroning ngemargiang pemerintahan negarannyane.\nPakayunan para janma musti kadadosang pinaka dasar kewenangan pemerintah; pakayun puniki musti\nkasinahang marupa pemilihan umum sane kamargiang sangkaning manah lascarya tur nirmala, malarapan\nhak pilih tur dudonan sane pateh, malarapan pemungutan suara sane singid utawi ngangge tata cara seosan\nsane nyamin kebebesan nguwehin suara.\nPaos 22\nSaluiring janma, pinaka krama pagubugan, maduwe hak jaminan sosial, ngelaksanayang hak ekonomi, sosial\nlan budaya sane pinih kabuatang jagi ngawangiang kaprabawan lan numbuhang kepribadian, malarapan\nutsaha-utsaha nasional wiadin nyarengin utsaha internasional (sajagat), manut kadi tata cara lan kekuatan\nswang-swang negara.\nPaos 23\nSaluiring janma maduwe hak ring pekaryan, maduwe hak kabebasan milih pakaryan, maduwe hak ring tata\ncara ngelaksanayang pekaryan sane adil miwah ngewetuang aget lan maduwe hak pangayoman sumangdane\ntan kicalan pangupajiwa.\nSaluiring janma, tanpa pabinayan, maduwe hak ring pangupahan sane pateh ring pakaryan sane pateh."
        },
        "7": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "824453e0fbff91baeda94e9cfb8ec842",
            "Index": 7,
            "Label": "8",
            "Size": [
                595.0,
                842.0
            ],
            "Text": "Saluiring janma sane makarya maduwe hak ring pangupahan sane adil tur ngewetuang aget sane nyamin\nkahidupan sane dahat mapikenoh ring padewekan wiadin kulawargannyane, pingkalih yaning wantah perlu\nkewewehin antuk pengayoman sosial sane siosan.\nSaluiring janma maduwe hak ngewangun tur ngeranjing ring paguyuban utawi sekha buruh sane jagi\nngayomin saluir pabuatannyane.\nPaos 24\nSaluiring janma maduwe hak mesandekan wiadin liburan, pingkalih wates-wates galah mekarya sane patut\npingkalih polih libur berkala, tur tetep nampi upah.\nPaos 25\nSaluiring janma maduwe hak ring taraf hidup sane cukup, mangda sida nemu kerahayuan lan kesejahteraan\npadewekan wiadin kulawarganipun, taler hak ring pangan, paumahan, pangupapira kerahajengan pingkalih\npelayanan sosial sane kabuatang, tur maduwe hak ring jaminan ritatkala nganggur/magang, sungkan, cacad,\nbalu, sampun lingsir, utawi kehanan siosan sane mekhawinan kekirangan pangupajiwa.\nIbu lan anak-anak maduwe hak polih pangupapira wiadin wantuan sane dahat istimewa. Saluiring anak alit\nsane embas saking pawiwahan wiadin babinjat, musti polih pengayoman sosial tanpa pabinayan.\nPaos 26\nSaluiring janma maduwe hak polih pendidikan. Pendidikan punika musti gratis, paling nenten ring tingkat\nsekolah rendah wiadin pendidikan dasar. Pendidikan rendah musti kewajibang (nenten dados tan\nkelaksanayang). Pendidikan teknik lan jurusan sane sampun ketah mangda kabukak ring saluiring janma,\ntaler pendidikan tinggi mangda prasida keranjingang olih para janmane sami nganutin tata cara sane pateh\nmedasar antuk kepatutan."
        },
        "8": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "91fac7d605439c398c5a6b5fb65f657b",
            "Index": 8,
            "Label": "9",
            "Size": [
                595.0,
                842.0
            ],
            "Text": "Pendidikan punika musti matatujon ngewerdiang angga sarira tur mangda prasida ngajiang hak azasi\nmanusia wiadin kebebasan-kebebasan. Pendidikan punika mangda prasida ngewetuang saling pengertian,\nmulatsarira, tur pasawitran ring saluiring wangsane sami, paguyuban ras pingkalih agama, tur musti\nngemajuang pemargin Perserikatan Bangsa-Bangsa ring sajeroning ngupapira perdamaian.\nIrerama utawi guru rupaka maduwe hak sane mautama ring sajeroning milih saluiring pendidikan sane\npacang katiwakang ring okan-okannyane.\nPaos 27\nSaluiring janma maduwe hak nyarengin ring sajeroning kehidupan kebudayaan, ngerasayang kaluihan\nkesenian, lan sareng ngerasayang kemajuan tur namtamin pakenoh ilmu pengetahuan.\nSaluiring janma maduwe hak pangayoman marep ring keuntungan moril wiadin material, sane kamoling\nantuk hasil karya ilmiah, kesusastraan wiadian kesenian sane prasida kaortayang.\nPaos 28\nSaluiring janma maduwe hak marep ring tatanan sosial wiadin internasional, tur hak-hak lan kebebasan-\nkebebasan sane mungguh ring sajeroning pangawedar puniki prasida kalaksanayang.\nPaos 29\nSaluiring janma sami maduwe swadarma marep ring pagubugan ring dija ugi ipun prasida ngewerdiang\nkepribadianipun malarapan antuk kabebasan sane banget pisan.\nRing sajeroning ngelaksanayang hak-hak lan kebebasan-kebebasanipun, swang-swang manusa musti\nnganutin wates-wates sane kapagehang olih undang-undang sane matatujon nyamin pangangken wiadin\nngewangiang hak-hak lan kebebasan-kebebasan manusa seosan, lan ring pakraman nganutin tata cara sane\nadil ngenenin kesusilaan, ketreptian miwah kejagaditaan jagat sajeroning sane demokratis."
        },
        "9": {
            "Attributes": [
                "{'color': (0, 0, 0), 'font': ('AksaraBali', 12.096)}"
            ],
            "Image": "ad2881fbe0d090aa35ba7e44e7f9d91e",
            "Index": 9,
            "Label": "10",
            "Size": [
                595.0,
                842.0
            ],
            "Text": "Hak-hak lan kebebesan-kebebasan puniki ring sajeroning pelaksanaanipun nenten dados matungkasan ring\ntatujon lan prinsip-prinsip Perserikatan Bangsa-Bangsa.\nPasal 30\nRing sajeroning pangawedar puniki tan dados katarka tur nguwehin inggian negara, paguyuban, utawi silih\ntunggal janma, hak nyarengin saluir pekaryaan, utawi ngelaksanayang saparisolah sane matujon ngerusak\nhak-hak lan kebebasan-kebebasan sane mungguh ring sajeroning pangawedar puniki."
        }
    }
}
