{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581469673,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "IRAEGUl BOTATAIGACHA ICOMANTAIGUIRO OCA NIBARINTSICA\n[Preamble]\nAiti ora caninaro ora icogaigui angantaigu\u00eb antagaisati matsiguenga. Ten\u00ed ongomeite queroca\ninintacagaig\u00e1i pairo-raca anganquero ora caninaro.\nAQUENGAIGACA ora antagaisati matsiguenga aisati icantaigaca. Aroquenta ibogaigu\u00eb iriro\nmatsiguengasonori. Iroro teni ongomeite cara paniro imeratimari ira basini. Teni ongomeite cara\npaniro ingantaguebiritir\u00ed catsimaro ira basin\u00ed. Aisati caninataque antagaisati matsiguenga\nintimasantaigue caninasati.\nAQUENGAIGACA cara tojai icantaguebiritengani ora te onganinate ira matsiguenga tenta irog\u00f3igue\nirirojegui matsiguengasonori. Icantaigu\u00ebri ora og\u00f3igui eiro te ongomeite. Aquengaigaca cara\niroguiaque omagaro matsiguenga intimaigu\u00eb caninasati. Teni ongomeite intsorogaigue, teatisati\nongomeite iritasegue, carari caninataque antagaisati irinibataigue ora ijique caninaro, aisati\ncaninataque inguemisantaigu\u00eb ora ijique caninaro.\nAQUENGAIGACA caninataque ang\u00e1bintsaigueri omagaro matsiguenga arota ingantaigu\u00eb ora ijique\ncaninaro. Aique quero icogaigui iriocairi itingomipague.\nAQUENGAIGACA caninataque intimaigue caninasat\u00ed antagaisat\u00ed matsiguenga. Quero iguis\u00ebgotobaga,\nquerootisati y\u00f3gobaga, querootisati yomintsorogobaga ira paniacha omagaropaguequ\u00eb.\nAQUENGAIGACA eiro irag\u00e1tane omagarojegui pa\u00eds ora jitacha Naciones Unidas cara antagaisati\nmatsiguenga ingantaigu\u00eb ora ijitaigui caninaro aisa teni ongomeite cara te pairi\niranintacaguiri ingantiro. Aquengaigaca cara aisati icantaigaca omagaro, s\u00ebrari aisati tsinane.\nAquengaigaca caninataque omitocotaguetiri antagaisati matsiguenga intimaigue caninasati.\nAQUENGAIGACA cara caninataque omitocotaigueri omagaro matsiguenga iraniacaninatobaguima aisati\niranintacagobagu\u00ebma ingantaigu\u00eb ora caninaropague.\nAQUENGAIGACA caninataque irog\u00f3igue antagaisati matsiguenga ora aquengaigaca.\nIRAEGUl BOTATAIGACHA ICOMANTAIGUIRO OCA NIBARINTSICA:\nAiti ora caninaropague. Caninataque ingantaiguero antagaisati matsiguenga. Teni ongomeite cara\nqueroca inintacagaig\u00e1i pairiraca anganquero ora caninaro. Aisati caninataque ingomantagu\u00ebqueri\nimatsiguenga itingomipague irogometaigu\u00ebri cara isicoiraqu\u00eb arota iraniacaninatobagu\u00ebma omagaro\nmatsiguengajegui atiraca itimaiguira.\n1.\nAntagaisati matsiguenga ibogaigu\u00eb matsiguengasonorl. Aisati icantaigaca. Teni\niromerataiguengani. Antagaisati iquengaigui aisati ig\u00f3iguiro ora caninaro aisati ig\u00f3iguiro ora\nte onganinate. Iroro caninataque omagaro matsiguenga iraniacaninataigueri ira basiniati\nmatsiguenga aisati ingantaiguer\u00ed ora caninaro.\n2.\nAntagaisati ora ocomanti oca sanguenarica irasi omagaro matsiguenga. Teni ongomeite cara\nqueroca pairiraca inintacagaig\u00e1i anganquero. Jemita obiro s\u00ebrari, jemita obiro tsinane, jemita\nobiro biracocha, matsiguengasonori, tsitari. Jemita pinibare, j emita pitosorintsite, jemita\nora piquengui, jemita tojai piguireguite. Aisati jemita negaraca pitimi, jemita pairoraca\nijitara pitingomi. Teni ongomeite cara queroca inintacaguimi pinganquero ora osanguenataga\nyaca.\n3.\nTeni ongomeite cara ir\u00f3guimi pairiraca. Teatisati ongomeite cara imeratimi basini, teatisati\nongomeite cara pairiraca ingantaguebiriquemi ora catsimaro.\n4.\nTen\u00ed ongomeite cara pairiraca iromanant\u00ebr\u00ed ira basini. Quero ini ibimantaga.\n5.\nObironta matsiguenga, ten\u00ed ongomeite cara iratsipiriaquemi pairiraca.\n6.\nCaninataque itingomipague iraniacaninataiguer\u00ed antagaisati matsiguenga. Ainta itingomi ira\njitacha joes. Iraniaquerita iriro omagaro matsiguenga caninari.",
            "Image": "b737fc6250db185621b5ce6b121fdb2e"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "7.\nAiti sanguenaripague caninaro ora iquengaigaca itingomi. Ora sanguenaripaguera oc\u00e1bintsaigu\u00ebri\nantagaisati matsiguenga aisati icantaigaca omagaro matsiguenga catingasatiqu\u00eb sanguenari.\n8.\nIra joes ing\u00e1bintsaigu\u00ebmi cara sanguenariqu\u00eb iromitocoquem\u00ed cara ainta pairiraca quero\ninintacaguimi pinganque ora ijique caninaro omagaro matsiguenga.\n9.\nTeni ongomeite cara ir\u00e1gasitimi pairiraca, teatisati cara iromingasiquemi, teatisati cara\niriocasiquerni piguebatsitequ\u00eb.\n10.\nAroca pinganque ora te onganinate, aisati aintaca ira comant\u00ebgot\u00ebmine cara picanque ora te\nonganinate, quero igoontimi querootisati icomant\u00ebgotim\u00ed picasit\u00edgote ira joes queroca\niniacaninatim\u00ed. Querootisati icomant\u00ebgotimi pairiraca ora pinganque queroquerai picomant\u00ebgota\nobiat\u00ed,\n11.\nAintaca ir\u00e1 comant\u00ebgot\u00ebmi picanque ora te o\u00f1ganinate, iraniacaninatimita joes irooti\nirogoontasantimi cara picantagueti ora te onganinate. Aisati im\u00ebmita ora pininti arota\npingomant\u00ebgot\u00ebma caninasati.\nTeni ongomeite cara ingasit\u00edgatimi cara sanguenariqu\u00eb teca inguengaiguema pitingomi teraiquerai\npingantaguete ora te onganinate.\n12.\nTeni ongomeite cara ingantocotaguetasitimi obiro, aisati cara jrinibat\u00ebgotaguetasitimari\npomatsiguenga. Ora sanguenari ong\u00e1bints\u00ebmi.\n13.\nTeni ongomeite cara pairiraca quero inintacaguimi pijatagu\u00ebque cara pingogue negaraca\npintimaque cara quibatsiqu\u00eb teni asintasitengani.\nAisati caninataque pisotocan\u00eb paisipaguequ\u00eb, aisati pasi pobaisitequ\u00eb, aisati caninataque\npopigaima pobaisitequ\u00eb.\n14.\nCara ingantagu\u00ebquimi catsimaro, caninataque pijaque cara basiniatiqu\u00eb pa\u00eds arota ing\u00e1bintsaimi\ncanta.\nCara picantagu\u00ebque ora te onganinate quero pisiga cara basiniatiqu\u00eb pa\u00eds. Caninataque\nirogoontimi cara pasi pobaisitequ\u00eb aisati ingomant\u00ebgotimi ora picanque. Ingasit\u00edgatimi cara\npicantagu\u00ebque ora te onganinate.\n15.\nCaninataque antagaisati matsiguenga inganque: \"Oca paisica iroonti nasi nobaisite\". Quero pairi\ny\u00e1gopitimi cara picanque: Oca nasiati nobaisite\".\nQuerootisati pairiraca y\u00e1gopitimi cara pingogu\u00eb pijocan\u00ebro pobaisite aisati pijaque cara\niroraiqu\u00eb pobaisite.\n16.\nAinta ira ogomeantatsi teni ongomeite p\u00e1gue pijina cara onibateca basiniati nibarintsi cagaro\npasi. Teni ongomeite oca ogomeantagantsica. Caninataque p\u00e1gue pijina arota irinane pijanequite\nirootisati pomatsiguenga. Aroca inganque quero p\u00e1gui pijina basiniatinta onibare, quero\npiquemisantir\u00ed tenta irog\u00f3te ora icanti. Aitosati asi tsinane ira \u00e1gu\u00eb ojime. Caninataque\n\u00e1guero ojime jemita irinibare.\nPaniro p\u00e1guiro pijina, paniro p\u00e1gu\u00ebri pijime cara pinguengu\u00ebma pitirooti obiro.\nCaninataque ong\u00e1bints\u00ebmi gobirino obiro aisa pijina aisa pijaniquite.\n17.\nCaninataque antagaisati matsiguenga ingasint\u00ebmaro ora iraisati: iguebatsite, ibango,",
            "Image": "b15ff986ec516b39ff257f677785a81e"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "irantom\u00ebnto, aisati basinipague.\nTen\u00ed ongomeite cara pairiraca ir\u00e1gopitimi ora pasiati.\n18.\nTeni ongomeite cara pairiraca irag\u00e1quemi ora pinguengu\u00ebma aisati ora pinguemisanque.\nCaninataque pinguemisanqueri pasi pitosorintsite. Aisati caninataque cara picogui pingampiatiro\nora pinguengu\u00ebma aisati ora pinguemisanque. Caninataque pomanocotiri pitosorintsite aisati\npogometocotiri catingasatiqu\u00eb matsiguenga.\n19.\nCaninataque antagaisati matsiguenga inguengu\u00ebma ora ijique caninaro aisati caninataque\ningomantaguetiro atiraca ininti. Teni ongomeite cara pairiraca inganquemi ora te onganinate\naroquenta piquianca ora basiniati ora te inguenguema iriro.\n20.\nCaninataque popatoitima obirojequi arota pintaigu\u00eb ora caninaro.\nAisati queroca pininti popatota, caninataque.\n21.\nCaninataque cara antagaisati matsiguenga ingomant\u00ebro igobirinote ora icogui iriro. Queroca\nicantiro iriati caninataque irag\u00e1que basini ira nibabintineri catingasatiqu\u00eb itingomipague.\nAitica ora onganquineri matsiguenga pigobirinote. caninataque onganquimi omagaro obirojequi.\nOra inintaigue matsiguengajegui ag\u00e1queri ora ingantaigu\u00eb itingomipague. Aisati caninataque\nirirai itingomi irip\u00ebgairi ira irinaga cara irag\u00e1taigu\u00eb\u00f1 imatsiguenga.\n22.\nCaninataque antagaisati matsiguenga intarobacaate aisati irante arota inganinas\u00ebretan\u00eb irironta\nmatsiguengasonori. Aisati caninataque igobirinote omitocotiri intimaque caninasati aisati\ninganinatan\u00eb.\n23.\nCaninataque intarobacaate matsiguengajegui inganque ora oganinat\u00ebrini atiraca iranint\u00eb. Queroca\npini itarobacaare omitocotirita igobirinote iraniaquero irorai itarobacaare.\nCaninataque antagaisati matsiguenga ir\u00e1guiri iriatisati quirequi aisati icantari ibega\npairiraca basini cara inganque irootisati itarobacaare.\nCaninataque cara intarobacaate matsiguenga ir\u00e1guiri iguireguite ira cotonguiboro arota quero\nitasegui iriro querootisati imatsiguenga. Queroca cotonguiboro ainta iromitocoquerl.\nCaninataque antagaisati matsiguenga intsibatimari basini irapatoitaigu\u00ebma cara ing\u00e1bintsaigu\u00ebma\nora iraisatijegui.\n24.\nCaninataque intarobacaate omagaro matsiguenga. Aisati caninataque cataguiteri comagoriantague\ncara quero itarobacaati. Aisati caninataque ora jitacha vacaci\u00f3n cara p\u00ebrosati irip\u00ebnabintiri\nantagaisati matsiguenga iguireguite.\n25.\nCaninataque pintarobacaate antagaisati obirojegui p\u00e1gu\u00ebri quirequi ira cotonquiboro arota\npopaigue quero pitasegui, cotonguiboro asi pomanchaqui obiro aisati asi pijina aisati irasi\npijaniquite, aisati cotonguiboro asi jompi. Aisati caninataque ainta iromitocoquemi aroca\npijanait\u00eb, aroca otsonquima pitarobacaare, aroca ingamaque ira casintimi, aroca\npintiasiparitan\u00eb.\nCaninataque ainta ira ing\u00e1bints\u00ebro aisati iromitocotiro antagaisati tsinane aisati ojaniquite\ncara ontsomaqueri. Aisati caninataque ing\u00e1bintsaigueri omagaro janequi jemita irog\u00f3tengani\niriri.\n26.\nCaninataque irisitoriataigue antagaisati matsiguenga cara isicoiraqu\u00eb cara ip\u00ebnabentineri\nigobirinote ora op\u00ebnatima primaria. Irag\u00e1queri ianiquite casintari cara irisitoriate.",
            "Image": "fedc53f4985458b2a251598aba07f511"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Text": "Caninataque irog\u00f3igan\u00eb irogomere inganinatan\u00eb, aisati iraniacaninataigueri ira basini\nirogomere, aisati irog\u00f3tan\u00eb intimaque caninasati, aisati iromitocoqueri antagaisati matsiguenga\niraniacaninatobagu\u00ebma cara ocanti oca sanguenarica.\nCaninataque irisitoriataigue antagaisati arota irog\u00f3tan\u00ebro ora caninaro cara inganinas\u00ebretan\u00eb,\naisati iraniacaninatiri ira basiniati aisa iromitocoqueri imatsiguenga cara\niraniacaninataigu\u00ebri iraegui basiniati.\nIraegui casintari janequi inganque pairo irogometaigu\u00ebri ianiquite.\n27.\nCaninataque antagaisati matsiguenga intsibataiguemari imatsiguenga cara omagaro inganque ora\nyameitaigaca irirojegui.\nAinta matsiguenga ingosit\u00ebri basini ora inganque, ora irobetsique irorai, aisati ora\nirisanguenatagu\u00ebque. Oca te ongomeite.\n28.\nCaninataque antagaisati matsiguenga intimaigu\u00eb cara inguemisanquero oca sanguenarica.\n29.\nCaninataque antagaisati matsiguenga iraniacaninataigueri itingomi ira imatsiguenga, aisati\ninguemisanqueri itingomipague arota intimaigue caninasati antagaisati.\nInguemisantirota antagaisati matsiguenga ora iquengaigaca aisati ora isanguenaque\nitingomipague. Cara inganque negaca iromitocotaigu\u00ebri omagaro itimanamitane cara ibaisitequ\u00eb\ncara intimaigu\u00eb caninasati omagaro.\nAngagaisati matsiguenga inguemisanquerota oca sanguenarica ora iquengaigaca aisati ora\nisanguenataigu\u00eb irag\u00e1tane tojai pa\u00eds oraegui jitacha Naciones Unidas.\n30.\nOca sanguenarica quero ipiri pairiraca matsiguenga querootisati pairoraca gobirino cara\ningantaguebiritiri catsimaro ira matsiguenga.",
            "Image": "496c68222f0a62ce0a91689b0d913d2f"
        }
    }
}
