{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470804,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "ОПШТА ДЕКЛАРАЦИЈА О ПРАВИМА ЧОВЕКА\nУВОД\nПошто је признавање урођеног достојанства и\nједнаких и неотуђивих права свих чланова људске\nпородице темељ слободе, правде и мира у свету;\nпошто је непоштовање и презирање права човека\nводило варварским поступцима, који су вређали\nсавест човечанства, и пошто је стварање света у\nкојем ће људска бића уживати слободу говора и\nверовања и бити слободна од страха и немаштине\nпроглашено као највиша тежња сваког човека;\nпошто је битно да права човека буду заштићена\nправним системом како човек не би био приморан\nда као крајњем излазу прибегне побуни против\nтираније и угњетавања;\nпошто је битно да се подстиче развој пријатељских\nодноса међу народима;\nпошто су народи Уједињених нација у Повељи поново\nпрогласили своју веру у основна права човека, у\nдостојанство и вредност човекове личности и\nравноправност мушкараца и жена и пошто су\nодлучили да подстичу друштвени напредак и\nпобољшају животни стандард у већој слободи;\nпошто су се државе чланице обавезале да у\nсарадњи с Уједињеним нацијама обезбеде опште\nпоштовање и примену људских права и основних\nслобода;\nпошто је опште схватање ових права и слобода од\nнајвеће важности за пуно остварење ове обавезе,\nГЕНЕРАЛНА СКУПШТИНА ПРОГЛАШАВА\nОВУ ОПШТУ ДЕКЛАРАЦИЈУ О ПРАВИМА ЧОВЕКА као\nзаједнички домет који треба да постигну сви\nнароди и све нације да би сваки појединац и сваки\nорган друштва, имајући ову Декларацију стално на\nуму, тежио да учењем и васпитавањем допринесе\nпоштовању ових права и слобода да би се\nпоступним унутрашњим и међународним мерама\nобезбедило њихово опште и стварно признање и\nпоштовање како међу народима самих држава\nчланица, тако и међу народима оних територија\nкоје су под њиховом управом.\nЧлан 1.\nСва људска бића рађају се слободна и једнака у",
            "Image": "01761860e6405cd999e3a8115388912d"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "достојанству и правима. Она су обдарена разумом\nи свешћу и треба једни према другима да поступају\nу духу братства.\nЧлан 2.\nСваком припадају сва права и слободе проглашене\nу овој Декларацији без икаквих разлика у погледу\nрасе, боје, пола, језика, вероисповести,\nполитичког или другог мишљења, националног или\nдруштвеног порекла, имовине, рођења или других\nоколности.\nДаље, неће се правити никаква разлика на основу\nполитичког, правног или међународног статуса\nземље или територије којој неко лице припада, било\nда је она независна, под старатељством,\nнесамоуправна, или да јој је сувереност на ма који\nдруги начин ограничена.\nЧлан 3.\nСвако има право на живот, слободу и безбедност\nличности.\nЧлан 4.\nНико се не сме држати у ропству или\nпотчињености: ропство и трговина робљем\nзабрањени су у свим облицима.\nЧлан 5.\nНико не сме бити подвргнут мучењу или свирепом,\nнечовечном или понижавајућем поступку или\nказни.\nЧлан 6.\nСвако има право да свуда буде признат као\nправни субјект.\nЧлан 7.\nСви су пред законом једнаки и имају право без\nикакве разлике на подједнаку законску заштиту.\nСви имају право на једнаку заштиту против било\nкакве дискриминације којом се крши ова\nДекларација и против сваког подстицања на\nовакву дискриминацију.\nЧлан 8.\nСвако има право да га надлежни национални\nсудови ефикасно штите од дела кршења основних\nправа која су му призната уставом или законом.",
            "Image": "6e7de05782973094998f2cdc5669d45c"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Члан 9.\nНико не сме бити произвољно ухапшен, притворен,\nнити протеран.\nЧлан 10.\nСвако има потпуно једнако право на правично\nјавно суђење пред независним и непристрасним\nсудом који ће одлучити о његовим правима и\nобавезама, и о основаности сваке кривичне\nоптужбе против њега.\nЧлан 11.\nСвако ко је оптужен за кривично дело има право\nда буде сматран невиним док се на основу закона\nкривица не докаже на јавном суђењу на којем су му\nобезбеђене све гарантије потребне за његову\nодбрану.\nНико не сме бити осуђен за дела или пропусте који\nнису представљали кривично дело по националном\nили међународном праву у време када су извршени.\nИсто тако не сме се изрицати тежа казна од оне\nкоја се могла применити у време када је кривично\nдело извршено.\nЧлан 12.\nНико не сме бити изложен произвољном мешању у\nприватни живот, породицу, стан или преписку,\nнити нападима на част и углед. Свако има право\nна законску заштиту против оваквог мешања или\nнапада.\nЧлан 13.\nСвако има право на слободу кретања и избора\nстановања у границама поједине државе.\nСвако има право да напусти било коју земљу,\nукључујући властиту, и да се врати у своју земљу.\nЧлан 14.\nСвако има право да тражи и ужива у другим\nземљама уточиште од прогањања.\nНа ово право се нико не може позвати у случају\nгоњења за кривична дела која нису политичког\nкарактера или прогона због дела која су у\nсупротности са циљевима и начелима Уједињених\nнација.\nЧлан 15.",
            "Image": "e24b894b7672ea97770ec225f3716e4c"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Свако има право на држављанство.\nНико не сме самовољно бити лишен свог\nдржављанства нити права да промени\nдржављанство.\nЧлан 16.\nПунолетни мушкарци и жене, без икаквих\nограничења у погледу расе, држављанства или\nвере, имају право да склопе брак и да оснују\nпородицу. Они су равноправни приликом склапања\nбрака, за време његовог трајања и приликом\nњеговог развода.\nБрак се закључује само слободним и потпуним\nпристанком лица која ступају у брак.\nПородица је природна и основна ћелија друштва и\nима право на заштиту друштва и државе.\nЧлан 17.\nСвако има право да поседује имовину, сам као и у\nзаједници с другима.\nНико не сме бити самовољно лишен имовине.\nЧлан 18.\nСвако има право на слободу мисли, савести и\nвере; ово право укључује слободу промене вере\nили убеђења и слободу да човек, било сам или у\nзаједници с другима, јавно или приватно,\nупражњава своју веру или убеђење путем наставе,\nвршења култа и обављања обреда.\nЧлан 19.\nСвако има право на слободу мишљења и изражавања,\nшто обухвата и право да не буде узнемираван\nзбог свог мишљења, као и право да тражи, прима и\nшири обавештења и идеје било којим средствима и\nбез обзира на границе.\nЧлан 20.\nСвако има право на слободу мирног окупљања и\nудруживања.\nНико не може бити приморан да припада неком\nудружењу.\nЧлан 21.\nСвако има право да учествује у управљању својом\nземљом, непосредно или преко слободно изабраних",
            "Image": "7aa23a22cd19d4e5804b18e63d765767"
        },
        "4": {
            "Label": "5",
            "Index": 4,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "представника.\nСвако има право да на равноправној основи ступа\nу јавну службу у својој земљи.\nВоља народа је основа државне власти; ова воља\nтреба да се изражава на повременим и слободним\nизборима, који ће се спроводити општим и једнаким\nправом гласа, тајним гласањем или одговарајућим\nпоступком којим се обезбеђује слобода гласања.\nЧлан 22.\nСвако, као члан друштва, има право на социјално\nосигурање и право да остварује привредна,\nдруштвена и културна права неопходна за своје\nдостојанство и за слободан развој своје личности,\nуз помоћ државе и међународне сарадње, а у складу\nс организацијом и средствима сваке државе.\nЧлан 23.\nСвако има право на рад, на слободан избор\nзапослења, на правичне и задовољавајуће услове\nрада и на заштиту од незапослености.\nСвако, без икакве разлике, има право на једнаку\nплату за једнаки рад.\nСвако ко ради има право на праведну и\nзадовољавајућу накнаду која њему и његовој\nпородици обезбеђује егзистенцију која одговара\nљудском достојанству и која ће, ако буде потребно,\nбити употпуњена другим средствима социјалне\nзаштите.\nСвако има право да образује и да ступи у\nсиндикате ради заштите својих интереса.\nЧлан 24.\nСвако има право на одмор и разоноду, укључујући\nразумно ограничење радног времена и повремени\nплаћени одмор.\nЧлан 25.\nСвако има право на животни стандард који\nобезбеђује здравље и благостање, његово и његове\nпородице, укључујући храну, одећу, стан и лекарску\nнегу и потребне социјалне службе, као и право на\nосигурање у случају незапослености, болести,\nинвалидности, удовиштва, старости, или других\nслучајева губљења средстава за издржавање услед\nоколности независних од његове воље.",
            "Image": "c9f7ba2ac2748c221638e2e1d65b82da"
        },
        "5": {
            "Label": "6",
            "Index": 5,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "Мајке и деца имају право на нарочито старање и\nпомоћ. Сва деца, рођена у браку или ван њега,\nуживају једнаку социјалну заштиту.\nЧлан 26.\nСвако има право на школовање. Школовање треба да\nбуде бесплатно бар у основним и нижим школама.\nОсновна настава је обавезна. Техничка и стручна\nнастава треба да буде опште доступна, а виша\nнастава треба да буде свима подједнако\nприступачна на основу утврђених критеријума.\nШколовање треба да буде усмерено пуном развоју\nљудске личности и јачању поштовања људских права\nи основних слобода. Оно треба да унапређује\nразумевање, трпељивост и пријатељство међу свим\nнародима, расним и верским групацијама, као и\nделатност Уједињених нација за одржавање мира.\nРодитељи имају првенствено право да бирају врсту\nшколовања за своју децу.\nЧлан 27.\nСвако има право да слободно учествује у\nкултурном животу заједнице, да ужива у\nуметности и да учествује у научном напретку и у\nдобробити која отуда проистиче.\nСвако има право на заштиту моралних и\nматеријалних интереса који проистичу из било ког\nнаучног, књижевног или уметничког дела чији је он\nтворац.\nЧлан 28.\nСвако има право на друштвени и међународни\nпоредак у којем права и слободе објављени у овој\nДекларацији могу бити потпуно остварени.\nЧлан 29.\nСвако има дужност према заједници која једина\nомогућава слободно и пуно развијање његове\nличности.\nУ вршењу својих права и остваривању слобода\nсвако може бити подвргнут само оним\nограничењима која су предвиђена законом у циљу\nобезбеђења нужног признања и поштовања права и\nслобода других и у циљу задовољења правичних\nзахтева морала, јавног поретка и општег\nблагостања у демократском друштву.\nОва права и слободе ни у ком случају не могу се",
            "Image": "6ac8e42c051f67943baa3ae1aec1a94c"
        },
        "6": {
            "Label": "7",
            "Index": 6,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('Sun-ExtA', 12.096)}"
            ],
            "Text": "извршавати противно циљевима и начелима\nУједињених нација.\nЧлан 30.\nНиједна одредба ове Декларације не може се\nтумачити као право за ма коју државу, групу или\nлице да предузима било коју активност или да\nврши било какву радњу усмерену на поништење\nправа и слобода који су у њој садржани.",
            "Image": "9161c3c8223c061513dc4a5ae1160864"
        }
    }
}
