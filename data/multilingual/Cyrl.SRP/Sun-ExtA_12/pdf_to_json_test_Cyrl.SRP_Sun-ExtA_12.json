{
    "MetaData": {
        "Author": null,
        "Creation_Date": 1581470787,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "2e1c6b72ce39e9aac998a2e78262c147",
            "Index": 0,
            "Label": "1",
            "Size": [
                595.0,
                842.0
            ],
            "Text": "ОПШТА ДЕКЛАРАЦИЈА О ПРАВИМА ЧОВЕКА\nУВОД\nПошто је признавање урођеног достојанства и једнаких и\nнеотуђивих права свих чланова људске породице темељ слободе,\nправде и мира у свету;\nпошто је непоштовање и презирање права човека водило\nварварским поступцима, који су вређали савест човечанства, и\nпошто је стварање света у којем ће људска бића уживати слободу\nговора и веровања и бити слободна од страха и немаштине\nпроглашено као највиша тежња сваког човека;\nпошто је битно да права човека буду заштићена правним системом\nкако човек не би био приморан да као крајњем излазу прибегне\nпобуни против тираније и угњетавања;\nпошто је битно да се подстиче развој пријатељских односа међу\nнародима;\nпошто су народи Уједињених нација у Повељи поново прогласили\nсвоју веру у основна права човека, у достојанство и вредност\nчовекове личности и равноправност мушкараца и жена и пошто су\nодлучили да подстичу друштвени напредак и побољшају животни\nстандард у већој слободи;\nпошто су се државе чланице обавезале да у сарадњи с Уједињеним\nнацијама обезбеде опште поштовање и примену људских права и\nосновних слобода;\nпошто је опште схватање ових права и слобода од највеће важности\nза пуно остварење ове обавезе,\nГЕНЕРАЛНА СКУПШТИНА ПРОГЛАШАВА\nОВУ ОПШТУ ДЕКЛАРАЦИЈУ О ПРАВИМА ЧОВЕКА као заједнички домет\nкоји треба да постигну сви народи и све нације да би сваки\nпојединац и сваки орган друштва, имајући ову Декларацију стално\nна уму, тежио да учењем и васпитавањем допринесе поштовању ових\nправа и слобода да би се поступним унутрашњим и међународним\nмерама обезбедило њихово опште и стварно признање и поштовање\nкако међу народима самих држава чланица, тако и међу народима\nоних територија које су под њиховом управом.\nЧлан 1.\nСва људска бића рађају се слободна и једнака у достојанству и\nправима. Она су обдарена разумом и свешћу и треба једни према\nдругима да поступају у духу братства.\nЧлан 2.\nСваком припадају сва права и слободе проглашене у овој\nДекларацији без икаквих разлика у погледу расе, боје, пола,\nјезика, вероисповести, политичког или другог мишљења,\nнационалног или друштвеног порекла, имовине, рођења или других\nоколности.\nДаље, неће се правити никаква разлика на основу политичког,\nправног или међународног статуса земље или територије којој неко\nлице припада, било да је она независна, под старатељством,\nнесамоуправна, или да јој је сувереност на ма који други начин\nограничена.\nЧлан 3.\nСвако има право на живот, слободу и безбедност личности.\nЧлан 4.\nНико се не сме држати у ропству или потчињености: ропство и\nтрговина робљем забрањени су у свим облицима.\nЧлан 5.\nНико не сме бити подвргнут мучењу или свирепом, нечовечном или\nпонижавајућем поступку или казни.\nЧлан 6."
        },
        "1": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "9e641203ea1a33ba1730652402717060",
            "Index": 1,
            "Label": "2",
            "Size": [
                595.0,
                842.0
            ],
            "Text": "Свако има право да свуда буде признат као правни субјект.\nЧлан 7.\nСви су пред законом једнаки и имају право без икакве разлике на\nподједнаку законску заштиту. Сви имају право на једнаку заштиту\nпротив било какве дискриминације којом се крши ова Декларација и\nпротив сваког подстицања на овакву дискриминацију.\nЧлан 8.\nСвако има право да га надлежни национални судови ефикасно\nштите од дела кршења основних права која су му призната уставом\nили законом.\nЧлан 9.\nНико не сме бити произвољно ухапшен, притворен, нити протеран.\nЧлан 10.\nСвако има потпуно једнако право на правично јавно суђење пред\nнезависним и непристрасним судом који ће одлучити о његовим\nправима и обавезама, и о основаности сваке кривичне оптужбе\nпротив њега.\nЧлан 11.\nСвако ко је оптужен за кривично дело има право да буде сматран\nневиним док се на основу закона кривица не докаже на јавном\nсуђењу на којем су му обезбеђене све гарантије потребне за његову\nодбрану.\nНико не сме бити осуђен за дела или пропусте који нису\nпредстављали кривично дело по националном или међународном\nправу у време када су извршени. Исто тако не сме се изрицати\nтежа казна од оне која се могла применити у време када је\nкривично дело извршено.\nЧлан 12.\nНико не сме бити изложен произвољном мешању у приватни живот,\nпородицу, стан или преписку, нити нападима на част и углед.\nСвако има право на законску заштиту против оваквог мешања или\nнапада.\nЧлан 13.\nСвако има право на слободу кретања и избора становања у\nграницама поједине државе.\nСвако има право да напусти било коју земљу, укључујући властиту,\nи да се врати у своју земљу.\nЧлан 14.\nСвако има право да тражи и ужива у другим земљама уточиште од\nпрогањања.\nНа ово право се нико не може позвати у случају гоњења за\nкривична дела која нису политичког карактера или прогона због\nдела која су у супротности са циљевима и начелима Уједињених\nнација.\nЧлан 15.\nСвако има право на држављанство.\nНико не сме самовољно бити лишен свог држављанства нити права\nда промени држављанство.\nЧлан 16.\nПунолетни мушкарци и жене, без икаквих ограничења у погледу\nрасе, држављанства или вере, имају право да склопе брак и да\nоснују породицу. Они су равноправни приликом склапања брака, за\nвреме његовог трајања и приликом његовог развода.\nБрак се закључује само слободним и потпуним пристанком лица\nкоја ступају у брак."
        },
        "2": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "1413915e914094b2bf2af55e19bdb56c",
            "Index": 2,
            "Label": "3",
            "Size": [
                595.0,
                842.0
            ],
            "Text": "Породица је природна и основна ћелија друштва и има право на\nзаштиту друштва и државе.\nЧлан 17.\nСвако има право да поседује имовину, сам као и у заједници с\nдругима.\nНико не сме бити самовољно лишен имовине.\nЧлан 18.\nСвако има право на слободу мисли, савести и вере; ово право\nукључује слободу промене вере или убеђења и слободу да човек,\nбило сам или у заједници с другима, јавно или приватно, упражњава\nсвоју веру или убеђење путем наставе, вршења култа и обављања\nобреда.\nЧлан 19.\nСвако има право на слободу мишљења и изражавања, што обухвата и\nправо да не буде узнемираван због свог мишљења, као и право да\nтражи, прима и шири обавештења и идеје било којим средствима и\nбез обзира на границе.\nЧлан 20.\nСвако има право на слободу мирног окупљања и удруживања.\nНико не може бити приморан да припада неком удружењу.\nЧлан 21.\nСвако има право да учествује у управљању својом земљом,\nнепосредно или преко слободно изабраних представника.\nСвако има право да на равноправној основи ступа у јавну службу у\nсвојој земљи.\nВоља народа је основа државне власти; ова воља треба да се\nизражава на повременим и слободним изборима, који ће се\nспроводити општим и једнаким правом гласа, тајним гласањем или\nодговарајућим поступком којим се обезбеђује слобода гласања.\nЧлан 22.\nСвако, као члан друштва, има право на социјално осигурање и\nправо да остварује привредна, друштвена и културна права\nнеопходна за своје достојанство и за слободан развој своје\nличности, уз помоћ државе и међународне сарадње, а у складу с\nорганизацијом и средствима сваке државе.\nЧлан 23.\nСвако има право на рад, на слободан избор запослења, на\nправичне и задовољавајуће услове рада и на заштиту од\nнезапослености.\nСвако, без икакве разлике, има право на једнаку плату за једнаки\nрад.\nСвако ко ради има право на праведну и задовољавајућу накнаду\nкоја њему и његовој породици обезбеђује егзистенцију која одговара\nљудском достојанству и која ће, ако буде потребно, бити\nупотпуњена другим средствима социјалне заштите.\nСвако има право да образује и да ступи у синдикате ради заштите\nсвојих интереса.\nЧлан 24.\nСвако има право на одмор и разоноду, укључујући разумно\nограничење радног времена и повремени плаћени одмор.\nЧлан 25.\nСвако има право на животни стандард који обезбеђује здравље и\nблагостање, његово и његове породице, укључујући храну, одећу,\nстан и лекарску негу и потребне социјалне службе, као и право на\nосигурање у случају незапослености, болести, инвалидности,\nудовиштва, старости, или других случајева губљења средстава за"
        },
        "3": {
            "Attributes": [
                "{'color': (0, 0, 0), 'font': ('Sun-ExtA', 9.216)}"
            ],
            "Image": "e37838a7ac740b998bfcef66a4d890c9",
            "Index": 3,
            "Label": "4",
            "Size": [
                595.0,
                842.0
            ],
            "Text": "издржавање услед околности независних од његове воље.\nМајке и деца имају право на нарочито старање и помоћ. Сва деца,\nрођена у браку или ван њега, уживају једнаку социјалну заштиту.\nЧлан 26.\nСвако има право на школовање. Школовање треба да буде\nбесплатно бар у основним и нижим школама. Основна настава је\nобавезна. Техничка и стручна настава треба да буде опште\nдоступна, а виша настава треба да буде свима подједнако\nприступачна на основу утврђених критеријума.\nШколовање треба да буде усмерено пуном развоју људске личности\nи јачању поштовања људских права и основних слобода. Оно треба\nда унапређује разумевање, трпељивост и пријатељство међу свим\nнародима, расним и верским групацијама, као и делатност\nУједињених нација за одржавање мира.\nРодитељи имају првенствено право да бирају врсту школовања за\nсвоју децу.\nЧлан 27.\nСвако има право да слободно учествује у културном животу\nзаједнице, да ужива у уметности и да учествује у научном\nнапретку и у добробити која отуда проистиче.\nСвако има право на заштиту моралних и материјалних интереса\nкоји проистичу из било ког научног, књижевног или уметничког\nдела чији је он творац.\nЧлан 28.\nСвако има право на друштвени и међународни поредак у којем\nправа и слободе објављени у овој Декларацији могу бити потпуно\nостварени.\nЧлан 29.\nСвако има дужност према заједници која једина омогућава слободно\nи пуно развијање његове личности.\nУ вршењу својих права и остваривању слобода свако може бити\nподвргнут само оним ограничењима која су предвиђена законом у\nциљу обезбеђења нужног признања и поштовања права и слобода\nдругих и у циљу задовољења правичних захтева морала, јавног\nпоретка и општег благостања у демократском друштву.\nОва права и слободе ни у ком случају не могу се извршавати\nпротивно циљевима и начелима Уједињених нација.\nЧлан 30.\nНиједна одредба ове Декларације не може се тумачити као право\nза ма коју државу, групу или лице да предузима било коју\nактивност или да врши било какву радњу усмерену на поништење\nправа и слобода који су у њој садржани."
        }
    }
}
