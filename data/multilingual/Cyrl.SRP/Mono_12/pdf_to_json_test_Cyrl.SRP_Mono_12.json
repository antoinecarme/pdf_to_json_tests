{
    "MetaData": {
        "Author": null,
        "Creation_Date": 1581470692,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "2b330164ed29472279e905fcdad74ddc",
            "Index": 0,
            "Label": "1",
            "Size": [
                595.0,
                842.0
            ],
            "Text": "ОПШТА ДЕКЛАРАЦИЈА О ПРАВИМА ЧОВЕКА\nУВОД\nПошто је признавање урођеног достојанства и једнаких и неотуђивих права свих чланова људске\nпородице темељ слободе, правде и мира у свету;\nпошто је непоштовање и презирање права човека водило варварским поступцима, који су вређали\nсавест човечанства, и пошто је стварање света у којем ће људска бића уживати слободу говора и\nверовања и бити слободна од страха и немаштине проглашено као највиша тежња сваког човека;\nпошто је битно да права човека буду заштићена правним системом како човек не би био приморан да\nкао крајњем излазу прибегне побуни против тираније и угњетавања;\nпошто је битно да се подстиче развој пријатељских односа међу народима;\nпошто су народи Уједињених нација у Повељи поново прогласили своју веру у основна права човека,\nу достојанство и вредност човекове личности и равноправност мушкараца и жена и пошто су\nодлучили да подстичу друштвени напредак и побољшају животни стандард у већој слободи;\nпошто су се државе чланице обавезале да у сарадњи с Уједињеним нацијама обезбеде опште\nпоштовање и примену људских права и основних слобода;\nпошто је опште схватање ових права и слобода од највеће важности за пуно остварење ове обавезе,\nГЕНЕРАЛНА СКУПШТИНА ПРОГЛАШАВА\nОВУ ОПШТУ ДЕКЛАРАЦИЈУ О ПРАВИМА ЧОВЕКА као заједнички домет који треба да постигну сви народи и\nсве нације да би сваки појединац и сваки орган друштва, имајући ову Декларацију стално на уму,\nтежио да учењем и васпитавањем допринесе поштовању ових права и слобода да би се поступним\nунутрашњим и међународним мерама обезбедило њихово опште и стварно признање и поштовање како\nмеђу народима самих држава чланица, тако и међу народима оних територија које су под њиховом\nуправом.\nЧлан 1.\nСва људска бића рађају се слободна и једнака у достојанству и правима. Она су обдарена разумом\nи свешћу и треба једни према другима да поступају у духу братства.\nЧлан 2.\nСваком припадају сва права и слободе проглашене у овој Декларацији без икаквих разлика у\nпогледу расе, боје, пола, језика, вероисповести, политичког или другог мишљења, националног или\nдруштвеног порекла, имовине, рођења или других околности.\nДаље, неће се правити никаква разлика на основу политичког, правног или међународног статуса\nземље или територије којој неко лице припада, било да је она независна, под старатељством,\nнесамоуправна, или да јој је сувереност на ма који други начин ограничена.\nЧлан 3.\nСвако има право на живот, слободу и безбедност личности.\nЧлан 4.\nНико се не сме држати у ропству или потчињености: ропство и трговина робљем забрањени су у свим\nоблицима.\nЧлан 5.\nНико не сме бити подвргнут мучењу или свирепом, нечовечном или понижавајућем поступку или\nказни.\nЧлан 6.\nСвако има право да свуда буде признат као правни субјект.\nЧлан 7.\nСви су пред законом једнаки и имају право без икакве разлике на подједнаку законску заштиту.\nСви имају право на једнаку заштиту против било какве дискриминације којом се крши ова\nДекларација и против сваког подстицања на овакву дискриминацију.\nЧлан 8."
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "968aa3ebc1667b26f9c69fbdb920c95d",
            "Index": 1,
            "Label": "2",
            "Size": [
                595.0,
                842.0
            ],
            "Text": "Свако има право да га надлежни национални судови ефикасно штите од дела кршења основних права\nкоја су му призната уставом или законом.\nЧлан 9.\nНико не сме бити произвољно ухапшен, притворен, нити протеран.\nЧлан 10.\nСвако има потпуно једнако право на правично јавно суђење пред независним и непристрасним судом\nкоји ће одлучити о његовим правима и обавезама, и о основаности сваке кривичне оптужбе против\nњега.\nЧлан 11.\nСвако ко је оптужен за кривично дело има право да буде сматран невиним док се на основу закона\nкривица не докаже на јавном суђењу на којем су му обезбеђене све гарантије потребне за његову\nодбрану.\nНико не сме бити осуђен за дела или пропусте који нису представљали кривично дело по\nнационалном или међународном праву у време када су извршени. Исто тако не сме се изрицати тежа\nказна од оне која се могла применити у време када је кривично дело извршено.\nЧлан 12.\nНико не сме бити изложен произвољном мешању у приватни живот, породицу, стан или преписку, нити\nнападима на част и углед. Свако има право на законску заштиту против оваквог мешања или напада.\nЧлан 13.\nСвако има право на слободу кретања и избора становања у границама поједине државе.\nСвако има право да напусти било коју земљу, укључујући властиту, и да се врати у своју земљу.\nЧлан 14.\nСвако има право да тражи и ужива у другим земљама уточиште од прогањања.\nНа ово право се нико не може позвати у случају гоњења за кривична дела која нису политичког\nкарактера или прогона због дела која су у супротности са циљевима и начелима Уједињених нација.\nЧлан 15.\nСвако има право на држављанство.\nНико не сме самовољно бити лишен свог држављанства нити права да промени држављанство.\nЧлан 16.\nПунолетни мушкарци и жене, без икаквих ограничења у погледу расе, држављанства или вере, имају\nправо да склопе брак и да оснују породицу. Они су равноправни приликом склапања брака, за време\nњеговог трајања и приликом његовог развода.\nБрак се закључује само слободним и потпуним пристанком лица која ступају у брак.\nПородица је природна и основна ћелија друштва и има право на заштиту друштва и државе.\nЧлан 17.\nСвако има право да поседује имовину, сам као и у заједници с другима.\nНико не сме бити самовољно лишен имовине.\nЧлан 18.\nСвако има право на слободу мисли, савести и вере; ово право укључује слободу промене вере или\nубеђења и слободу да човек, било сам или у заједници с другима, јавно или приватно, упражњава\nсвоју веру или убеђење путем наставе, вршења култа и обављања обреда.\nЧлан 19.\nСвако има право на слободу мишљења и изражавања, што обухвата и право да не буде узнемираван\nзбог свог мишљења, као и право да тражи, прима и шири обавештења и идеје било којим средствима\nи без обзира на границе.\nЧлан 20."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "a6de017b8d0b895993ffdcdc1f64d418",
            "Index": 2,
            "Label": "3",
            "Size": [
                595.0,
                842.0
            ],
            "Text": "Свако има право на слободу мирног окупљања и удруживања.\nНико не може бити приморан да припада неком удружењу.\nЧлан 21.\nСвако има право да учествује у управљању својом земљом, непосредно или преко слободно изабраних\nпредставника.\nСвако има право да на равноправној основи ступа у јавну службу у својој земљи.\nВоља народа је основа државне власти; ова воља треба да се изражава на повременим и слободним\nизборима, који ће се спроводити општим и једнаким правом гласа, тајним гласањем или\nодговарајућим поступком којим се обезбеђује слобода гласања.\nЧлан 22.\nСвако, као члан друштва, има право на социјално осигурање и право да остварује привредна,\nдруштвена и културна права неопходна за своје достојанство и за слободан развој своје личности,\nуз помоћ државе и међународне сарадње, а у складу с организацијом и средствима сваке државе.\nЧлан 23.\nСвако има право на рад, на слободан избор запослења, на правичне и задовољавајуће услове рада и\nна заштиту од незапослености.\nСвако, без икакве разлике, има право на једнаку плату за једнаки рад.\nСвако ко ради има право на праведну и задовољавајућу накнаду која њему и његовој породици\nобезбеђује егзистенцију која одговара људском достојанству и која ће, ако буде потребно, бити\nупотпуњена другим средствима социјалне заштите.\nСвако има право да образује и да ступи у синдикате ради заштите својих интереса.\nЧлан 24.\nСвако има право на одмор и разоноду, укључујући разумно ограничење радног времена и повремени\nплаћени одмор.\nЧлан 25.\nСвако има право на животни стандард који обезбеђује здравље и благостање, његово и његове\nпородице, укључујући храну, одећу, стан и лекарску негу и потребне социјалне службе, као и\nправо на осигурање у случају незапослености, болести, инвалидности, удовиштва, старости, или\nдругих случајева губљења средстава за издржавање услед околности независних од његове воље.\nМајке и деца имају право на нарочито старање и помоћ. Сва деца, рођена у браку или ван њега,\nуживају једнаку социјалну заштиту.\nЧлан 26.\nСвако има право на школовање. Школовање треба да буде бесплатно бар у основним и нижим школама.\nОсновна настава је обавезна. Техничка и стручна настава треба да буде опште доступна, а виша\nнастава треба да буде свима подједнако приступачна на основу утврђених критеријума.\nШколовање треба да буде усмерено пуном развоју људске личности и јачању поштовања људских права\nи основних слобода. Оно треба да унапређује разумевање, трпељивост и пријатељство међу свим\nнародима, расним и верским групацијама, као и делатност Уједињених нација за одржавање мира.\nРодитељи имају првенствено право да бирају врсту школовања за своју децу.\nЧлан 27.\nСвако има право да слободно учествује у културном животу заједнице, да ужива у уметности и да\nучествује у научном напретку и у добробити која отуда проистиче.\nСвако има право на заштиту моралних и материјалних интереса који проистичу из било ког научног,\nкњижевног или уметничког дела чији је он творац.\nЧлан 28.\nСвако има право на друштвени и међународни поредак у којем права и слободе објављени у овој\nДекларацији могу бити потпуно остварени.\nЧлан 29."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 9.216)}"
            ],
            "Image": "159b98f4d569e3dadef6e43db6dd7e47",
            "Index": 3,
            "Label": "4",
            "Size": [
                595.0,
                842.0
            ],
            "Text": "Свако има дужност према заједници која једина омогућава слободно и пуно развијање његове\nличности.\nУ вршењу својих права и остваривању слобода свако може бити подвргнут само оним ограничењима\nкоја су предвиђена законом у циљу обезбеђења нужног признања и поштовања права и слобода других\nи у циљу задовољења правичних захтева морала, јавног поретка и општег благостања у демократском\nдруштву.\nОва права и слободе ни у ком случају не могу се извршавати противно циљевима и начелима\nУједињених нација.\nЧлан 30.\nНиједна одредба ове Декларације не може се тумачити као право за ма коју државу, групу или лице\nда предузима било коју активност или да врши било какву радњу усмерену на поништење права и\nслобода који су у њој садржани."
        }
    }
}
