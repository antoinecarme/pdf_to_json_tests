{
    "MetaData": {
        "Author": null,
        "Creation_Date": 1581470083,
        "Creator": "wkhtmltopdf 0.12.5",
        "Modification_Date": -1,
        "PDF_Version": [
            "PDF-1.4",
            null
        ],
        "Title": ""
    },
    "Pages": {
        "0": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "06ba4eadf24baa5d3dd6e0ebf6469003",
            "Index": 0,
            "Label": "1",
            "Size": [
                595.0,
                842.0
            ],
            "Text": "10 de diciembre de 1948 anu, xanen ibu ichapa ichaxun, na jancha\nkenenibuki. Xanen ibu tibin javen nabu jau yuinunven, na janchadan.\nJAVADA JUNIBUN MAl DASIBÍ AUN AKAIBUN, JATU NEMATIDUBUMAKI\nPreambulo\nAinbu inun juni yudakuinki, yuinakamadan. Jabiaskadi xinain,\npepanametidubuki, detenamemadan. Jaska xinanma, sinatakin, yuda betsa\nchakabu va, nuitapamisbuki. Ikunkin, yuikin, xinain, xinan pepamisbuki,\ndateamadan.\nDetenamekatsi ikama, xanen ibubun jancha pepa jau chibanunbunven. Javen\nnabu jivea pepa uinmatidubuki. Dasibi jau medabenamenunbunven,\njaibunameidan. Yudabu dasibi pepa xinain, juni inun ainbu jau dua\nvanunbunven, jabiaskadi vakinan. Yuda dasibi pe jivenunbunan. Jaska\nxinankin, xanen ibun javen nabu pepa vakatsi imiski.\nJaskaven taexun, yuda dasibibun unayan, xanen ibubu ichapa ichaxun, na\njancha kenenibuki.\nArtículo 1\nYudabu dasibi jabiaskadi akin, xinantidubuki. Javen taea jau\njaibunamenunbunven.\nArtículo 2\nNa jancha dasibibun atidubuki, yuda mexupabu, yuda taxipabu, yuda\njuxupabu jusia, jancha betsa betsapabu, ikuain betsa betsapabu, baiyabu,\nbaiumabu, jene betsa betsapaven jiveabu, bekex betsa betsapaven jiveabu,\nna dasibi jau duanamenunbunven, jabiaskadi vaidan.\nArtículo 3\nDasibi unanuma maniabun, juni betsa betsapan jau nemayamanunbunven.\nArtículo 4\nTsumavakin, dayamakin, java inamadan, chakabuki. Jau nemanunbunven.\nArtículo 5\nIchakanika chakabuki. Jau nemanunbunven.\nArtículo 6\nGobierno xanen ibubun yudabu dasibi jau dua vanunbunven, jabiaskadidan,\njaven jaibu bestimadan.\nArtículo 7\nXanen ibu bexmastun jancha pepa chibanma, yudabu ichaka vaya, javen\nxanen ibun jau pevanunven.\nArtículo 8"
        },
        "1": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "fc31e2e2593e1db328434eb1cade59dc",
            "Index": 1,
            "Label": "2",
            "Size": [
                595.0,
                842.0
            ],
            "Text": "Ichaka vaken, gobierno xanen ibubun jau medabe vanunbunven, dau vakinan.\nArtículo 9\nChakabu xinankin, guardiabun achixun, jau bichiyamanunbunven. Jakia pe\nxinankin, atiduki. Jabiaskadi achixun, mae betsanu jau\nnichinyamanunbunven.\nArtículo 10\nYuda betsan yuikin -Ja juni chakabuki -ivanan, kupimakatsi ika, gobierno\nxanen ibubun javen xinan pepa, ninkakin, ¿Jadatu pemen? akin,\nyukabaunkin, jau katununbunven, unankinan.\nArtículo 11\nJa dukun juni pepa xanen ibun jau uinunven. Xinanxun javen chakabu\nuinkin -Juni chakabuki -ixun, xinantiduki. -En peki -ixun, uinmakatsi\nika, xanen ibun ja juní jau medabe vanunven.\nArtículo 12\nJuni betsa jiveabu ichaka vatimaki. Unanma, juni betsa kidi chakabu\nyuitimaki. Unanma, juni betsa kidi chakabu vaken, xanen ibun jau\nnemanunven, medabe vakinan.\nArtículo 13\nJanida jivekatsi iki, itiduki. Javen mae jenebaini, katiduki. Xinan ana\njukatsi iki, jutiduki.\nArtículo 14\nJaven mae anu ichaka vaya, mae betsa anu ka, janu unanuma jívetiduki.\nArtículo 15\nDasibi mae jayabuki. Chakabu jayamaken, xanen ibun nichintidumaki.\nArtículo 16\nJunin ainbu eva ain vantiduki. Ainbun juni eva bene vatiduki. Ja dabe\njabiaskadi itiduki.\nJa dabe bechipainamei, beneyamiski. Bechipaiamaken, bimatimaki.\nJaven nabubes jivea, peki. Javen nabuuma, unanuma jivetidubumaki. Javen\nnabu xanen ibun jau mekenunven.\nArtículo 17\nDasibi bai jayatidubuki. Pakamaxun, gobierno jatu mebintidumaki.\nArtículo 18\nJavada ikuankin, yuikin, yusinkin, ken vankin, juni betsa ichaka vama,\nitidubuki. Jau nemayamanunbunven."
        },
        "2": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "e8395e7fd6b412bade6c70388d2a4b9c",
            "Index": 2,
            "Label": "3",
            "Size": [
                595.0,
                842.0
            ],
            "Text": "Artículo 19\nDasibi xinankin, javada xinankin, juni betsa ichaka vama, yuitidubuki.\nXanen ibubun jau nemayamanunbunven.\nArtículo 20\nIkatsi iki, dasibi ichatidubuki. Ikatsi ikamaken, jatu icha\nvayamanunbunven.\nArtículo 21\nMae tibi anu, dasibibun javen xanen ibu jau kabenunbunven. Xanen ibubun\nyuda tibi jau medabe vanunbunven, jabiaskadi vakinan.\nArtículo 22\nJuni yusinan inun juni dauya inankin, padanaibu nemakin, xanen ibubun\nyuda tibi jau medabe vanunbunven. Jaskaven taea unanuma dasibi\nevatidubuki.\nArtículo 23\nDasibi jau dayanunbunven. Javada dayakatsi iki, itidubuki. Daya\njayamaken, xanen ibu akin, dayamatidubuki.'\nJuni dabe jabias dayaken, jabiaskadi jau pakanunven, padanmadan.\nJavada bikatsi ikin, bia, javen daya pei ikamaken, chakabuki. Xanen\nibubun jau medabe vanunbunven.\nAkatsi ikin, Cooperativo icha vatidubuki.\nArtículo 24\nDasibi beyustidubuki, dayabestimadan.\nArtículo 25\nPiti inun, tadi inun, jive inun, dau inun, yusinanan, dasibi bikatsi\nikaibun, jayamaken, xanen ibubun jau medabe vanunbunven.\nAinbu bakeya xanen ibubun pepa vakin, jau medabe vanunbunven.\nArtículo 26\nDasibi escuelanu butidubuki. Bakemixtibu escuelanu jau bununbunven,\npakamadan. Dasibitun kene pe jaida vai, escuela anua evatiduki. Keneama,\nana escuelanu jikitidubumaki. Juni betsa dua vakín, escuelanu jau\ntapinunbunven jaibu keskaidan.\nArtículo 27\nJaven nabu ichaya, dasibi ichatidubuki. Juni bestichai nematidubumaki.\nJavada junin akin, javen pepa javenaki. Juni betsan jau\nyumetsuyamanunven."
        },
        "3": {
            "Attributes": [
                "{'color': (0, 0, 0), 'font': ('DejaVuSansMono', 12.096)}"
            ],
            "Image": "bdcfcb3996f6f8c6adc206a748d43ce7",
            "Index": 3,
            "Label": "4",
            "Size": [
                595.0,
                842.0
            ],
            "Text": "Artículo 28\nJaska na jancha yuia, janida unanuma jivekin, dasibi bikatsis ikikiki.\nArtículo 29\nDasibi javen mae jau dayaxununbunven.\nJavada akin, juni betsa jau ichaka vayamanunbunven.\nXanen ibubu ichaxun, yuiniken, ninkaxun, chakabu jau vayamanunbunven.\nArtículo 30\nNa jancha ninkaxun -En ichaka vatiduki -ivanan jau xinanyamanunbunven."
        }
    }
}
