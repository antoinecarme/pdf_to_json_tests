{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470121,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "10 de diciembre de 1948 anu, xanen ibu ichapa ichaxun, na jancha kenenibuki. Xanen\nibu tibin javen nabu jau yuinunven, na janchadan.\nJAVADA JUNIBUN MAl DASIBÍ AUN AKAIBUN, JATU NEMATIDUBUMAKI\nPreambulo\nAinbu inun juni yudakuinki, yuinakamadan. Jabiaskadi xinain, pepanametidubuki,\ndetenamemadan. Jaska xinanma, sinatakin, yuda betsa chakabu va, nuitapamisbuki.\nIkunkin, yuikin, xinain, xinan pepamisbuki, dateamadan.\nDetenamekatsi ikama, xanen ibubun jancha pepa jau chibanunbunven. Javen nabu\njivea pepa uinmatidubuki. Dasibi jau medabenamenunbunven, jaibunameidan.\nYudabu dasibi pepa xinain, juni inun ainbu jau dua vanunbunven, jabiaskadi vakinan.\nYuda dasibi pe jivenunbunan. Jaska xinankin, xanen ibun javen nabu pepa vakatsi\nimiski.\nJaskaven taexun, yuda dasibibun unayan, xanen ibubu ichapa ichaxun, na jancha\nkenenibuki.\nArtículo 1\nYudabu dasibi jabiaskadi akin, xinantidubuki. Javen taea jau jaibunamenunbunven.\nArtículo 2\nNa jancha dasibibun atidubuki, yuda mexupabu, yuda taxipabu, yuda juxupabu jusia,\njancha betsa betsapabu, ikuain betsa betsapabu, baiyabu, baiumabu, jene betsa\nbetsapaven jiveabu, bekex betsa betsapaven jiveabu, na dasibi jau\nduanamenunbunven, jabiaskadi vaidan.\nArtículo 3\nDasibi unanuma maniabun, juni betsa betsapan jau nemayamanunbunven.\nArtículo 4\nTsumavakin, dayamakin, java inamadan, chakabuki. Jau nemanunbunven.\nArtículo 5\nIchakanika chakabuki. Jau nemanunbunven.\nArtículo 6\nGobierno xanen ibubun yudabu dasibi jau dua vanunbunven, jabiaskadidan, javen\njaibu bestimadan.\nArtículo 7\nXanen ibu bexmastun jancha pepa chibanma, yudabu ichaka vaya, javen xanen ibun\njau pevanunven.\nArtículo 8\nIchaka vaken, gobierno xanen ibubun jau medabe vanunbunven, dau vakinan.",
            "Image": "1a711e2507abcf3f715507f7d470aeb8"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Artículo 9\nChakabu xinankin, guardiabun achixun, jau bichiyamanunbunven. Jakia pe xinankin,\natiduki. Jabiaskadi achixun, mae betsanu jau nichinyamanunbunven.\nArtículo 10\nYuda betsan yuikin -Ja juni chakabuki -ivanan, kupimakatsi ika, gobierno xanen\nibubun javen xinan pepa, ninkakin, ¿Jadatu pemen? akin, yukabaunkin, jau\nkatununbunven, unankinan.\nArtículo 11\nJa dukun juni pepa xanen ibun jau uinunven. Xinanxun javen chakabu uinkin -Juni\nchakabuki -ixun, xinantiduki. -En peki -ixun, uinmakatsi ika, xanen ibun ja juní jau\nmedabe vanunven.\nArtículo 12\nJuni betsa jiveabu ichaka vatimaki. Unanma, juni betsa kidi chakabu yuitimaki.\nUnanma, juni betsa kidi chakabu vaken, xanen ibun jau nemanunven, medabe\nvakinan.\nArtículo 13\nJanida jivekatsi iki, itiduki. Javen mae jenebaini, katiduki. Xinan ana jukatsi iki,\njutiduki.\nArtículo 14\nJaven mae anu ichaka vaya, mae betsa anu ka, janu unanuma jívetiduki.\nArtículo 15\nDasibi mae jayabuki. Chakabu jayamaken, xanen ibun nichintidumaki.\nArtículo 16\nJunin ainbu eva ain vantiduki. Ainbun juni eva bene vatiduki. Ja dabe jabiaskadi\nitiduki.\nJa dabe bechipainamei, beneyamiski. Bechipaiamaken, bimatimaki.\nJaven nabubes jivea, peki. Javen nabuuma, unanuma jivetidubumaki. Javen nabu\nxanen ibun jau mekenunven.\nArtículo 17\nDasibi bai jayatidubuki. Pakamaxun, gobierno jatu mebintidumaki.\nArtículo 18\nJavada ikuankin, yuikin, yusinkin, ken vankin, juni betsa ichaka vama, itidubuki. Jau\nnemayamanunbunven.\nArtículo 19",
            "Image": "b33f50ae4a1ad4b0213ba7677fa7a3f9"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Dasibi xinankin, javada xinankin, juni betsa ichaka vama, yuitidubuki. Xanen ibubun\njau nemayamanunbunven.\nArtículo 20\nIkatsi iki, dasibi ichatidubuki. Ikatsi ikamaken, jatu icha vayamanunbunven.\nArtículo 21\nMae tibi anu, dasibibun javen xanen ibu jau kabenunbunven. Xanen ibubun yuda tibi\njau medabe vanunbunven, jabiaskadi vakinan.\nArtículo 22\nJuni yusinan inun juni dauya inankin, padanaibu nemakin, xanen ibubun yuda tibi jau\nmedabe vanunbunven. Jaskaven taea unanuma dasibi evatidubuki.\nArtículo 23\nDasibi jau dayanunbunven. Javada dayakatsi iki, itidubuki. Daya jayamaken, xanen\nibu akin, dayamatidubuki.'\nJuni dabe jabias dayaken, jabiaskadi jau pakanunven, padanmadan.\nJavada bikatsi ikin, bia, javen daya pei ikamaken, chakabuki. Xanen ibubun jau\nmedabe vanunbunven.\nAkatsi ikin, Cooperativo icha vatidubuki.\nArtículo 24\nDasibi beyustidubuki, dayabestimadan.\nArtículo 25\nPiti inun, tadi inun, jive inun, dau inun, yusinanan, dasibi bikatsi ikaibun, jayamaken,\nxanen ibubun jau medabe vanunbunven.\nAinbu bakeya xanen ibubun pepa vakin, jau medabe vanunbunven.\nArtículo 26\nDasibi escuelanu butidubuki. Bakemixtibu escuelanu jau bununbunven, pakamadan.\nDasibitun kene pe jaida vai, escuela anua evatiduki. Keneama, ana escuelanu\njikitidubumaki. Juni betsa dua vakín, escuelanu jau tapinunbunven jaibu keskaidan.\nArtículo 27\nJaven nabu ichaya, dasibi ichatidubuki. Juni bestichai nematidubumaki.\nJavada junin akin, javen pepa javenaki. Juni betsan jau yumetsuyamanunven.\nArtículo 28\nJaska na jancha yuia, janida unanuma jivekin, dasibi bikatsis ikikiki.\nArtículo 29",
            "Image": "c2a58df73bb3f3832ff565a324b1db21"
        },
        "3": {
            "Label": "4",
            "Index": 3,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('DejaVuSerif', 12.096)}"
            ],
            "Text": "Dasibi javen mae jau dayaxununbunven.\nJavada akin, juni betsa jau ichaka vayamanunbunven.\nXanen ibubu ichaxun, yuiniken, ninkaxun, chakabu jau vayamanunbunven.\nArtículo 30\nNa jancha ninkaxun -En ichaka vatiduki -ivanan jau xinanyamanunbunven.",
            "Image": "5297af903f5b1891516d669f9a2ecdc8"
        }
    }
}
