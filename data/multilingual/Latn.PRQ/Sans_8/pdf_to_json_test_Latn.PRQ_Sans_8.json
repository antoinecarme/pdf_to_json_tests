{
    "MetaData": {
        "Title": "",
        "Author": null,
        "Creator": "wkhtmltopdf 0.12.5",
        "Creation_Date": 1581470016,
        "Modification_Date": -1,
        "PDF_Version": [
            "PDF-1.4",
            null
        ]
    },
    "Pages": {
        "0": {
            "Label": "1",
            "Index": 0,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "10 de diciembre de 1948 anu, xanen ibu ichapa ichaxun, na jancha kenenibuki. Xanen ibu tibin javen nabu jau yuinunven, na janchadan.\nJAVADA JUNIBUN MAl DASIB\u00cd AUN AKAIBUN, JATU NEMATIDUBUMAKI\nPreambulo\nAinbu inun juni yudakuinki, yuinakamadan. Jabiaskadi xinain, pepanametidubuki, detenamemadan. Jaska xinanma, sinatakin, yuda betsa chakabu va, nuitapamisbuki. Ikunkin, yuikin, xinain, xinan\npepamisbuki, dateamadan.\nDetenamekatsi ikama, xanen ibubun jancha pepa jau chibanunbunven. Javen nabu jivea pepa uinmatidubuki. Dasibi jau medabenamenunbunven, jaibunameidan. Yudabu dasibi pepa xinain, juni inun ainbu jau\ndua vanunbunven, jabiaskadi vakinan. Yuda dasibi pe jivenunbunan. Jaska xinankin, xanen ibun javen nabu pepa vakatsi imiski.\nJaskaven taexun, yuda dasibibun unayan, xanen ibubu ichapa ichaxun, na jancha kenenibuki.\nArt\u00edculo 1\nYudabu dasibi jabiaskadi akin, xinantidubuki. Javen taea jau jaibunamenunbunven.\nArt\u00edculo 2\nNa jancha dasibibun atidubuki, yuda mexupabu, yuda taxipabu, yuda juxupabu jusia, jancha betsa betsapabu, ikuain betsa betsapabu, baiyabu, baiumabu, jene betsa betsapaven jiveabu, bekex betsa betsapaven\njiveabu, na dasibi jau duanamenunbunven, jabiaskadi vaidan.\nArt\u00edculo 3\nDasibi unanuma maniabun, juni betsa betsapan jau nemayamanunbunven.\nArt\u00edculo 4\nTsumavakin, dayamakin, java inamadan, chakabuki. Jau nemanunbunven.\nArt\u00edculo 5\nIchakanika chakabuki. Jau nemanunbunven.\nArt\u00edculo 6\nGobierno xanen ibubun yudabu dasibi jau dua vanunbunven, jabiaskadidan, javen jaibu bestimadan.\nArt\u00edculo 7\nXanen ibu bexmastun jancha pepa chibanma, yudabu ichaka vaya, javen xanen ibun jau pevanunven.\nArt\u00edculo 8\nIchaka vaken, gobierno xanen ibubun jau medabe vanunbunven, dau vakinan.\nArt\u00edculo 9\nChakabu xinankin, guardiabun achixun, jau bichiyamanunbunven. Jakia pe xinankin, atiduki. Jabiaskadi achixun, mae betsanu jau nichinyamanunbunven.\nArt\u00edculo 10\nYuda betsan yuikin -Ja juni chakabuki -ivanan, kupimakatsi ika, gobierno xanen ibubun javen xinan pepa, ninkakin, \u00bfJadatu pemen? akin, yukabaunkin, jau katununbunven, unankinan.\nArt\u00edculo 11\nJa dukun juni pepa xanen ibun jau uinunven. Xinanxun javen chakabu uinkin -Juni chakabuki -ixun, xinantiduki. -En peki -ixun, uinmakatsi ika, xanen ibun ja jun\u00ed jau medabe vanunven.\nArt\u00edculo 12\nJuni betsa jiveabu ichaka vatimaki. Unanma, juni betsa kidi chakabu yuitimaki. Unanma, juni betsa kidi chakabu vaken, xanen ibun jau nemanunven, medabe vakinan.\nArt\u00edculo 13\nJanida jivekatsi iki, itiduki. Javen mae jenebaini, katiduki. Xinan ana jukatsi iki, jutiduki.",
            "Image": "e44bae4208c27abb17007a60fe2fa681"
        },
        "1": {
            "Label": "2",
            "Index": 1,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "Art\u00edculo 14\nJaven mae anu ichaka vaya, mae betsa anu ka, janu unanuma j\u00edvetiduki.\nArt\u00edculo 15\nDasibi mae jayabuki. Chakabu jayamaken, xanen ibun nichintidumaki.\nArt\u00edculo 16\nJunin ainbu eva ain vantiduki. Ainbun juni eva bene vatiduki. Ja dabe jabiaskadi itiduki.\nJa dabe bechipainamei, beneyamiski. Bechipaiamaken, bimatimaki.\nJaven nabubes jivea, peki. Javen nabuuma, unanuma jivetidubumaki. Javen nabu xanen ibun jau mekenunven.\nArt\u00edculo 17\nDasibi bai jayatidubuki. Pakamaxun, gobierno jatu mebintidumaki.\nArt\u00edculo 18\nJavada ikuankin, yuikin, yusinkin, ken vankin, juni betsa ichaka vama, itidubuki. Jau nemayamanunbunven.\nArt\u00edculo 19\nDasibi xinankin, javada xinankin, juni betsa ichaka vama, yuitidubuki. Xanen ibubun jau nemayamanunbunven.\nArt\u00edculo 20\nIkatsi iki, dasibi ichatidubuki. Ikatsi ikamaken, jatu icha vayamanunbunven.\nArt\u00edculo 21\nMae tibi anu, dasibibun javen xanen ibu jau kabenunbunven. Xanen ibubun yuda tibi jau medabe vanunbunven, jabiaskadi vakinan.\nArt\u00edculo 22\nJuni yusinan inun juni dauya inankin, padanaibu nemakin, xanen ibubun yuda tibi jau medabe vanunbunven. Jaskaven taea unanuma dasibi evatidubuki.\nArt\u00edculo 23\nDasibi jau dayanunbunven. Javada dayakatsi iki, itidubuki. Daya jayamaken, xanen ibu akin, dayamatidubuki.'\nJuni dabe jabias dayaken, jabiaskadi jau pakanunven, padanmadan.\nJavada bikatsi ikin, bia, javen daya pei ikamaken, chakabuki. Xanen ibubun jau medabe vanunbunven.\nAkatsi ikin, Cooperativo icha vatidubuki.\nArt\u00edculo 24\nDasibi beyustidubuki, dayabestimadan.\nArt\u00edculo 25\nPiti inun, tadi inun, jive inun, dau inun, yusinanan, dasibi bikatsi ikaibun, jayamaken, xanen ibubun jau medabe vanunbunven.\nAinbu bakeya xanen ibubun pepa vakin, jau medabe vanunbunven.\nArt\u00edculo 26\nDasibi escuelanu butidubuki. Bakemixtibu escuelanu jau bununbunven, pakamadan. Dasibitun kene pe jaida vai, escuela anua evatiduki. Keneama, ana escuelanu jikitidubumaki. Juni betsa dua vak\u00edn,\nescuelanu jau tapinunbunven jaibu keskaidan.\nArt\u00edculo 27",
            "Image": "d5dcf569bce39164755aec9612fb0d8b"
        },
        "2": {
            "Label": "3",
            "Index": 2,
            "Size": [
                595.0,
                842.0
            ],
            "Attributes": [
                "{'color': (0, 0, 0), 'font': ('AksaraBali', 6.336)}"
            ],
            "Text": "Javen nabu ichaya, dasibi ichatidubuki. Juni bestichai nematidubumaki.\nJavada junin akin, javen pepa javenaki. Juni betsan jau yumetsuyamanunven.\nArt\u00edculo 28\nJaska na jancha yuia, janida unanuma jivekin, dasibi bikatsis ikikiki.\nArt\u00edculo 29\nDasibi javen mae jau dayaxununbunven.\nJavada akin, juni betsa jau ichaka vayamanunbunven.\nXanen ibubu ichaxun, yuiniken, ninkaxun, chakabu jau vayamanunbunven.\nArt\u00edculo 30\nNa jancha ninkaxun -En ichaka vatiduki -ivanan jau xinanyamanunbunven.",
            "Image": "d32123c83e4ab6c712bc5aefc22f0b3a"
        }
    }
}
